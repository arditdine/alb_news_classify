Më 16 shkurt, në ditën kur Hashim Thaçi njoftoi opinionin për një deklaratë të përbashkët me presidentin malazez, Filip Vujanoviq ku thuhet se palët merren vesh për të korrigjuar gabimet e mundshme, Lëvizja Vetëvendosje kishte filluar mbledhjen e nënshkrimeve për formimin e një komisioni hetimor parlamentar që do të hetonte Marrëveshjen e demarkacionit me Malin e Zi.Mirëpo edhe pse kanë kaluar 10 ditë, Lëvizja Vetëvendosje deri më tani ka marrë vetëm 28 nënshkrime nga 32 deputetë sa numëron kjo parti.Të pamundur për ta dhënë nënshkrimin e ka pasur deputeti i kësaj partie, Frashër Krasniqi që deri sot ka qenë në paraburgim. Ndërsa tre të tjerë nuk ia kanë dhënë nënshkrimin deputetes Albulena Haxhiu, e cila ka qenë nismëtare për mbledhjen e nënshkrimeve.Sipas kësaj të fundit, Dardan Molliqaj, Dukagjin Gorani dhe Faton Topalli janë tre deputetët e Vetëvendosjes që nuk kanë dhënë nënshkrime për këtë kërkesë.“Aktualisht i kemi 28 nënshkrime, për shkak të rrethanave Frashëri e ka pasur të pamundur të nënshkruajë, e ne pavarësisht dorëheqjeve kemi kontakte me deputetët të cilët janë ende pjesë e grupit parlamentar. Të gjithë deputetët e Vetëvendosjes kanë marrë edhe me shkrim njoftimin tonë për nisjen e komisionit, por që tre nga ta ende se kanë dhënë nënshkrimin, e ata janë z. Dukagjin Gorani, z. Dardan Molliqaj dhe z. Faton Topalli”, tha deputetja Haxhiu për Kallxo.com.Ajo thotë se nuk i di arsyet se pse këta tre deputetë nuk kanë dhënë nënshkrimin për këtë nismë.“Ne do t’i takojmë sërish dhe do të kërkojmë nënshkrimin e tyre sepse është e rëndësishme”, tha tutje Haxhiu.Emailat dhe mesazhet për kërkesën për tu nënshkruar, Haxhiu thotë se ua ka dërguar që 10 ditë.Megjithatë Haxhiu nuk beson se këta deputetë do ta votojnë Marrëveshjen e Demarkacionit, ani pse deri më tani nuk kanë dhënë nënshkrimet e tyre.“Nuk besoj se këta tre që se kanë dhënë nënshkrimin të votojnë marrëveshjen që fal territor. Më duhet të them se nuk mund të jesh deputet i Vetëvendosjes dhe të përkrahësh një marrëveshje që fal territor”, tha tutje Haxhiu.KALLXO.com ka provuar të kontaktojë me deputetët Dukagjin Gorani dhe Dardan Molliqaj por ata nuk u janë përgjigjur thirrjeve dhe mesazheve.Ndërsa deputeti Faton Topalli tha se nuk iu është ofruar lista e nënshkrimeve.“Nuk ka ndonjë arsye. Si duket nuk kam qëlluar aty kur janë bërë nënshkrimet. Sikur të më ishte ofruar lista e nënshkrimeve do ta kisha bërë”, tha Topalli.E deputeti Gorani kishte abstenuar në Komision parlamentar për Punë të Jashtme kur ishte shqyrtuar Marrëveshja e Demarkacionit së bashku me deklaratat e presidentëve dhe raportin e Bullqit brenda.Të mërkurën është caktuar të mbahet vazhdimi i seancës ku pritet të votohet për ratifikimin e Marrëveshjes së Demarkacionit me Malin e Zi.