Që nga sot mësuesit dhe nxënësit e klasave të gjashta në lëndët histori, edukatë qytetare dhe gjuhë, përveç librave bazë do të kenë udhëzuesit antikorrupsion të përgatitura nga Programi i Kombeve të Bashkuara për Zhvillim dhe Ministria e Arsimit Shkencës dhe Teknologjisë.Udhëzuesit antikorrupsion përmbajnë këshilla për të integruar temat antikorrupsion në tri lëndët e përzgjedhura dhe materiali do të përdoret së bashku me librat e lëndëve të përzgjedhura.Menaxheri i këtij projekti nga UNDP, Albert Avdiu, bëri të ditur se zbatimi i këtij aktiviteti bazohet në gjetjet dhe rekomandimet kryesore të vlerësimit të rreziqeve të korrupsionit në sektorin e arsimit të vitit 2015.“Si temat ashtu edhe udhëzuesit përkatës për mësimdhënës dhe nxënës janë përpiluar me bashkëpunim të ngushtë me zyrtarët gjegjës. Kjo nismë e përfshirjes së temave antikorrupsion në plan programet e lëndëve të shkollave fillore bazohet në gjetjet dhe rekomandimet kryesore të vlerësimit të rreziqeve të korrupsionit në sektorin e arsimit të vitit 2015. Me qëllim të përfshirjes së arsimimit antikorrupsion në shkolla, si pjesë e përpjekjeve të përgjithshme të parandalimit të korrupsionit”, tha ai.Zëvendësministri i Arsimit, Arbër Geci, tha se MASHT është i përkushtuar për të punuar në drejtim të përgatitjes së materialeve të ngjashme të cilat bëjnë përgatitjen e nxënësve, apo orientojnë nxënësit dhe i mbushin ata me njohuri për fenomenet korruptive.“Diskutimet për korrupsionin janë në të gjitha nivelet, janë edhe në familje dhe fëmijët janë shumë të ekspozuar sa i përket temave të korrupsionit. Duket sikur ata janë jashtëzakonisht të familjarizuar me temën e korrupsionit dhe kjo mund të ketë pasoja jashtëzakonisht të mëdha, sepse duke qenë që flitet shumë për korrupsionin për ta nesër, pas nesër korrupsioni mund të jetë diçka e natyrshme. Prandaj, ministria edhe në këtë projekt vlerëson se është bërë një punë jashtëzakonisht e madhe dhe e rëndësishme për parandalimin e korrupsionit, sepse e vetmja mënyrë për të parandaluar korrupsionin është që të edukojmë fëmijët nëpër shkolla dhe t’i përgatisim ata për këtë fenomen negativ”, tha ai.Ai tha se efektet që mund të japin udhëzuesit të cilët janë përgatitur nga mësimdhënësit dhe UNDP janë efekte që përgatisin nxënësit dhe parandalojnë korrupsionin.Eksperti lokal, Bujar Gallopeni bëri të ditur se temat kundër korrupsion është propozuar të zhvillohen si qasje modulare. Sipas tij, nuk është zgjedhur të mbahen lëndë zgjedhore për shkak se këto lëndë shpesh herë nuk mbahen.“Është propozuar dhe është pajtuar që temat kundër korrupsionit të zhvillohen dhe të instalohen si qasje modulare, nuk ka nevojë me pas lëndë të re, nuk ka nevojë me pas lëndë zgjedhore. Por, temat të zhvillohen si pjesë e moduleve të lëndëve dhe të jenë pjesë e rregullt e lëndëve për shkak edhe arritjes së qëndrueshmërisë së zbatimit…”, tha ai.Hartimi dhe publikimi i udhëzuesve është zbatuar nga projekti SAEK II, UNDP, Zyra në Kosovë në bashkëpunim me Ministrinë e Arsimit, falë mbështetjes së Agjencisë Zvicerane për Zhvillim dhe Bashkëpunim në Kosovë, si dhe DANIDA-s, Qeverisë së Danimarkës. /KP/