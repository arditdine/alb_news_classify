Ratifikimi i Marrëveshjes për demarkacionin e kufirit me Malin e Zi është interes shtetëror, por që Kuvendi i Kosovës nuk po ia del assesi ta kryejë këtë obligim. Pavarësisht, se as të premten kjo çështje nuk mori epilog dhe seanca e jashtëzakonshme u ndërpre që në fillim, analistët besojnë se deri të mërkurën ku edhe do të  mbahet vazhdimi i seancës,  do të gjendet një zgjidhje. Analisti Rrahman Paçarizi për Telegrafin ka thënë se partitë politike duhet të ulen dhe të gjejnë formulime të përshtatshme për votimin e demarkacionit me Malin e Zi.Sipas tij, ratifikimi i Marrëveshjes së  demarkacionit në Kuvendin e Kosovës është interes shtetëror.“Hapat janë të thjeshtë, partitë politike duhet të ulen dhe gjatë këtyre ditëve të gjejnë formulime të përshtatshme që nuk e lëndojnë sedrën e asnjë lideri politik. Futja e raportit të Komisionit të udhëhequr nga Bulliqi në të njëjtën pako është e dëmshme dhe me pasoja direkte juridike për deputetët. Megjithatë kalimi i demarkacionit është interes shtetëror dhe duhet të gjendet një formulim i përshtatshëm që të futet në pako”, theksoi Paçarizi.Edhe analisti Imer Mushkolaj  u shpreh se arritja e një kompromisi se çfarë duhet të përmbajë ligji, që do të votohet është e domosdoshme.Mushkolaj theksoi se tashmë AAK-ja dhe LDK-ja me qasjen e tyre po përpiqen të arsyetohen para elektoratit të tyre, por sipas tij është e qartë se do të votohet versioni i vitit 2015.“Besoj se deri të mërkurën do të gjendet një zgjidhje dhe projektligji do të miratohet”, tha Mushkolaj në një prononcim për Telegrafin.Ndërkaq, pas shtyrjes së seancës për miratimin e këtij projektligji ka reaguar ambasadori amerikan Greg Delawie, i cili ka kërkuar nga partitë politike që të arrijnë marrëveshje dhe sa më parë të ratifikojnë Marrëveshjen për shënjimin e kufirit me Malin e Zi.Ndryshe, pas një debati të ashpër ndërmjet kryeministrit Ramush Haradinaj dhe shefit të Grupit parlamentar të LDK-së, Avdullah Hoti dhe në mungesë të kompromisit, seanca për demarkacionin është ndërprerë, për të vazhduar të mërkurën në ora 10:00./Telegrafi/