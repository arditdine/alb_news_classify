Ministri i Punëve të Brendshme, Flamur Sefaj, ka raportuar sot në Komisionin për punë të jashtme, diasporë dhe investime strategjike lidhur me procesin e aplikimit të Kosovës për anëtarësim në Interpol.Ministri Sefaj, tha se pas marrjes së mandatit ka pasur shumë pak kohë deri në datën e votimit për anëtarësim në Interpol vitin e kaluar.Ai tha se në bazë të analizës që i ka bërë materialeve që i ka dorëzuar ish-ministri Skënder Hyseni, ka parë që nuk është punuar mjaft, e si mangësi përmendi se nuk ka pasur koordinim me Ministrinë e Punëve të Jashtme.Sefaj tha se pas numërimit të votave të favorshme dhe votave të supozuara si të pafavorshme kanë kërkuar që votimi për anëtarësim në Interpol të shtyhet, ndërkohë që kanë krijuar një ekip që është duke punuar në trajtimin e kësaj lënde.Ai tha se aktualisht janë duke lobuar për anëtarësim në këtë institucion, raporton KP. Po ashtu, ai bëri të ditur se kanë dërguar letra ku kanë kërkuar që për anëtarësim të votohet në nëntor të këtij viti në asamblenë që do të mbahet në Dubai.Kurse, kryetari i Grupit punues, Veton Elshani ka bërë të ditur se asnjë qytetar i Kosovës nuk gjendet në listën e kërkimit për krime lufte, terrorizëm, gjenocid apo vepër tjetër. /Telegrafi/Foto: Arkiv