Përmes një komunikate, Zyra e Kryeministrit ka bërë të ditur se “kryeministri i Republikës së Kosovës, Ramush Haradinaj konfirmon për qytetarët e Republikës së Kosovës se nga koalicioni qeverisës është mënjanuar pengesa e fundit politike, për unitet politik në parlament”.Po sipas njoftimit, “Ligji përmban Marrëveshjen e gushtit 2015, deklaratën e përbashkët të dy presidentëve, Thaçi dhe Vujanoviç  si dhe Raportin e Komisionit Shtetëror për shënimin e kufirit me Malin e Zi”.Gjithsesi nuk bëhet e qartë se si është “mënjanuar pengesa e fundit politike”, kur dihet se LDK ka refuzuar të votonte edhe raportin e Komisionit Shtetëror të udhëhequr nga Shpejtim Bulliqi.Ndërkohë, kryetari i Kuvendit të Kosovës, Kadri Veseli, kishte bërë të ditur se është arritur marrëveshja me LDK-në për ratifikimin e Marrëveshjes për shënjimin e kufirit të Kosovës me Malin e Zi.Veseli, përmes një postimi në Facebook  ka thënë se për këtë marrëveshje falënderon Kryeministrin Haradinaj, Lidhjen Demokratike të Kosovës, Nismën Socialdemokrate dhe zëvendëskryeministrin Pacolli. /Telegrafi/