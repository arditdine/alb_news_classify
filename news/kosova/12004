Pesë shtetasit turq të arrestuar sot në orët e hershme të mëngjesit në Prishtinë e Gjakovë, janë deportuar në Turqi.Lajmin për Telegrafin e ka konfirmuar Urim Vokshi, avokati i njërit prej tyre.Ai ka thënë se policia nuk u ka dhënë të drejtën e takimit të tyre me avokatët dhe se arsyeja e deportimit të tyre për në Turqi ishte se ata paraqesin rrezik për shtetin e Kosovës.“Para gjysmë ore fatkeqësisht policia ka konfirmuar se janë deportuar për në Turqi. Pavarësisht asaj që ne ishim në stacionin policor që nga ora 08:00 e mëngjesit që të takoheshim me klientët, një gjë e tillë nuk ndodhi, atyre nuk u dha e drejta të takohen me avokatët e tyre të angazhuar nga familjarët, e po ashtu nuk u është dhënë e drejta për ankesë. Janë deportuar për në Turqi me arsyetimin se përbëjnë rrezik për shtetin e Kosovës”, ka thënë Vokshi.Ai ka shtuar se të njëjtit kanë pasur leje qëndrimi në Kosovë deri në vitin 2023.Kurse, Ministria e Punëve të Brendshme e Kosovës përmes një njoftimi për media ka bërë të ditur se në bazë të mandatit të saj për zbatimin e ligjit për të huajt, ka revokuar lejet e qëndrimit për shtetasit të Turqisë.“Pas nxjerrjes së vendimit për revokim të lejes së qëndrimit, është njoftuar Policia e Kosovës si organ kompetent për ekzekutimin e këtyre vendimeve. Pas revokimit të leje qëndrimit, qëndrimi i mëtejmë i këtyre qytetarëve konsiderohet i jashtëligjshëm”, ka njoftuar MPB.Ndërkaq siç raportojnë mediat turke, aksioni i arrestimit të tyre dhe deportimit për në Turqi është bërë në mes të Agjencisë Turke të Inteligjencës (MIT) dhe Agjencisë së Kosovës për Inteligjencë (AKI).Në mëngjes sot janë arrestuar drejtori i institucioneve ‘Gulistan’ Mustafa Erdem dhe zëvendësi i tij Yusuf Karabina, drejtori Kahraman Demirez, Cihen Ozkan dhe Hasan H. Gunakan. /Telegrafi/