Lidhur me arrestimin e Marko Gjuriç nga policia kosovare, ka reaguar edhe Bashkimi Evropian.Përmes zëdhënëses Maja Koçijançiç, BE bën thirrje për autoritetet e të dyja vendeve, që të tregojnë përmbajtjen dhe maturinë e nevojshme në mënyrë që situata në terren në Kosovë të mos përshkallëzohet edhe më tej. “Të gjitha çështjet e shqetësimit të dyanshëm duhet të adresohen brenda kornizës së dialogut të lehtësuar nga BE, i cili synimin përfundimtar ka normalizimin e marrëdhënieve ndërmjet Kosovës dhe Serbisë”, tha Koçijançiç.Ajo shtoi se BE “shpreh keqardhje për ngjarjet e sotme, të cilat shkojnë në të kundërtën e normalizimit të marrëdhënieve”.“Ne presim që edhe Serbia, e cila është në bisedime për anëtarësim në BE, edhe Kosova, e cila është në proces të zbatimit të Marrëveshjes për Stabilizim Asocimin, t’i respektojnë në tërësi, në letër dhe frymë, marrëveshjet e arritura ndërmjet tyre në dialog”, tha Maja Koçijançiç. /a.m.