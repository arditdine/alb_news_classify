Prej kohësh, sektori i pasurive të paluajtshme po përjeton një periudhë të mirë, si në segmentin e shitblerjeve, ashtu edhe në atë të qirave. Agjencitë e pasurive të paluajtshme flasin për ecuri pozitive të tregut në tremujorin e parë të 2018-s, ndërsa çmimet kanë qëndruar stabël. Aktorët kryesorë të tregut të pasurive të paluajtshme tregojnë për “Monitor” se së fundmi tregu ka pasur rritje të blerjeve për investim, brenda Unazës së Vogël të Tiranës. Jo zyrtarisht, aktorët e tregut pohojnë se pjesa më e madhe e blerjeve po bëhet cashNga Ledina LogaFamilja Hyka, me katër pjesëtarë, banon në një nga zonat më të kërkuara të Tiranës për sa u përket pasurive të paluajtshme, në atë të ish-Bllokut. Ata prej kohësh po shqyrtonin mundësinë për të blerë një apartament të dytë për banim dhe për ta lëshuar apartamentin ekzistues me qira. Për të bërë këtë, familja ka menduar që ta financojë 30% me kursimet që kanë mbledhur ndër vite, ndërsa pjesën tjetër (70%) me financim nga banka.Me çmimet aktuale në zonën e ish-Bllokut, ata parashikojnë se mund të shlyejnë këstin e kredisë, si dhe të nxjerrin të ardhura modeste mujore nga qiraja. Pasi të shlyejnë kredinë, e gjithë e ardhura nga qiraja do t’i mbetet familjes, plus familja do të ketë një pronë më shumë.Sipas vlerësuesit të pasurive të paluajtshme që ata kanë zgjedhur, shtëpinë ku banojnë aktualisht mund ta japin me një qira mesatare prej 500 eurosh. Ndërkohë po kryejnë veprimet e fundit për të finalizuar blerjen e një apartamenti 90 metër katrorë, me çmim 800 euro/ m². Për këtë apartament do t’i duhet një kredi prej 50 mijë eurosh, për të cilën banka iu ka llogaritur një këst mujor 370 euro, pjesën tjetër do ta financojnë me kursimet dhe të ardhurat e tjera që ka pasur familja. Transaksioni për blerjen e një apartamenti erdhi pasi studiuan mirë zonat dhe panë se ku çmimi iu leverdiste për të maksimizuar fitimin.Sipas familjes Hyka, zonat që mund të blinin me këtë çmim, pa kaluar në periferi të Tiranës, ishin zona e Porcelanit, Don Bosko, Kinostudio, por edhe pranë ish-fushës së sportit në rrugën Ali Demi. Çdo muaj, familja parashikon se pas shlyerjes së këstit të kredisë të përfitojnë një të ardhur minimale (bruto, pa zbritur tatimin dhe shpenzime ekstra) prej 130 euro. Mirëpo ata shpresojnë që kredinë ta mbyllin më shpejt se 15 vjet dhe pas përfundimit të kredisë, të ardhurat nga qiraja do të kalojnë direkt në buxhetin e tyre familjar.Sipas agjencive të pasurive të paluajtshme, përqindja e individëve që po blejnë për investim ka qenë në rritje këtë fillimviti.Më së shumti, shitjet kanë qenë brenda Unazës së Vogël të Tiranës. Blerësit në këtë zonë janë familjarët, por duhet shtuar se një përqindje e konsiderueshme e shitjeve kanë qenë për investim, thotë Klajdi Memajdini nga agjencia e pasurive të paluajtshme DevInf.Memajdini tregon se blerjet për investim po kryhen për dy arsye kryesore, ose për t’u rihedhur më pas në tregun e qirasë, ose për t’i rishitur më vonë në tregun e qirasë. Agjenti i DevInf shton se ka pasur kërkesë të lartë për blerje dyqanesh, si një formë e mirë investimi ose vetëpunësimi, mirëpo oferta për këtë kategori mungon.Edhe inxhiniere Xheni Jahja, tregon se tremujori i parë 2018-s ka qenë pozitiv, si për shitjet ashtu edhe për qiranë. Jahja shton se ka pasur kërkesë për blerje, jo vetëm nga shqiptarët, por edhe të huajt.Blerjet për qiraKy lloj investimi është ndër praktikat më të vjetra që njihet në sektorin e pasurive të paluajtshme. Investimi është i thjeshtë. Një individ blen një pronë dhe më pas e jep me qira. Pronari, apo qiradhënësi ka për detyrë që të paguajë këstin e kredisë, në rast se shtëpia është blerë me financim nga banka, tatimfitim (15%), taksat (kohët e fundit me metodologjinë e re të taksës së pronës, ajo ndryshon në varësi të zonës dhe llojit të ndërtimit, zonat më të mira dhe më të pëlqyeshme për t’u dhënë me qira e kanë më të lartë, si dhe qiradhënësi duhet të paguajë të gjitha shpenzimet për mirëmbajtjen e shtëpisë.Pronari vendos një çmim qiraje për pronën, në mënyrë që pasi të mbulojë këto shpenzime, si dhe të paguajë këstin e kredisë. Sipas agjencive të pasurive të paluajtshme, pronat brenda qendrës do të vijnë duke e çmuar në vlerë, kështu në një periudhë 10-vjeçare, prona që investuan me qëllim lënien me qira do të ketë çmim më të shtrenjtë.Spekulimi në tregun e pasurive të paluajtshmeAgjentët e pasurive të paluajtshme pohojnë se së fundmi është rritur dhe përqindja e atyre që kërkojnë që të blejnë sot dhe të rishesin më shtrenjtë në tregun e pasurive të paluajtshme. Kjo njihet si një nga format më të egra të investimit në sektor. Këta investitorë kanë një qasje tjetër krahasuar me investitorët që kanë për qëllim hedhjen e pronës në tregun e qirasë. Qëllimi i tyre është blerja e një prone, me qëllim mbajtjen për një kohë të shkurtër (zakonisht jo më shumë se tre deri në katër muaj) dhe më pas shitja me çmim më të lartë. Sipas agjentëve të pasurive të paluajtshme, kjo formë investimi mund të bëhet në rastet kur një pronë blihet në okazion (kur shitësi ka nevojë urgjente për likuiditet dhe blerësi mund të përfitojë një zbritje çmimi krahasuar me çmimin mesatar të zonës), ose kur blerësi blen në zona me potencial të lartë zhvillimi dhe ku çmimet kanë tendenca rritëse për shkak të kërkesës së lartë.Ndërtohet pa para, por blihet dhe cashEdhe pse kredia e re për banesa ka pasur ecuri pozitive, agjencitë e pasurive të paluajtshme, por edhe ndërtues kanë pohuar për “Monitor” se në pjesën më të madhe, shitjet e apartamenteve bëhen me para në dorë. Në 2017-n, rritja prej vetëm 4% e kredisë së re për blerje pasurie të paluajtshme, sipas aktorëve të tregut, nuk e justifikon rritjen e transaksioneve në shitje.Më së shumti, transaksionet në shitje, sipas aktorëve të tregut, po bëhen me para në dorë. Në Tiranë ka filluar një valë e re ndërtimesh, ku krahas firmave të mëdha, kanë dalë në skenë dhe kompani të vogla, të panjohura, të cilat, sipas bilanceve zyrtare, së paku tre vitet e fundit kanë deklaruar të ardhura minimale ose zero.Mirëpo sipas burimeve në treg, ndërtimet nga këto firma me qarkullin të ulët ose zero po avancojnë duke përdorur kleringun (shpesh edhe si mjet për të mbuluar paranë në të zezë), si dhe paratë cash. Jo zyrtarisht, edhe disa nga agjencitë e pasurive të paluajtshme, pohuan për “Monitor”, se një pjesë e blerjeve po bëhet me para në dorë. Individë, të cilët në pjesën më të madhe nuk i justifikojnë të ardhurat, po gjejnë mënyra të ndryshme për të investuar në tregun e pasurive të paluajtshme.Ecura e kredisë Ecuria pozitive në tregun e pasurive të paluajtshme në muajt e parë të vitit 2018 tregohet edhe nga totali i kredisë së re që është dhënë në dy muajt e parë të vitit. Sipas të dhënave të Bankës së Shqipërisë, kredia e re për banim ka shënuar rritje, veçanërisht në muajin janar. Në total, kredia e re e dhënë gjatë dy muajve të parë të vitit llogaritet të jetë 3.6 miliardë lekë. Janari ishte muaji që shënoi rritjen më të lartë krahasuar me të njëjtin muaj një vit më parë, me një rritje prej 47%, ndërsa krahasuar me janarin e 2016-s, rritja ishte 82%.Megjithatë, kredia e re për banesa, krahasuar me vitin 2016, ka pasur rritje modeste prej vetëm 4%.Miratohen kreditë e buta, në lëvizje periferiaÇiftet e reja janë ndër klientët potencialë për të blerë një pronë, si dhe më të vendosurit, sipas agjencive të pasurive të paluajtshme, por, për ta mbeten gjithmonë pengesë kufizimet financiare. Madje sipas agjencive të pasurive të paluajtshme nuk e kanë problem që të blejnë shtëpi në zonat periferike, si Fresku apo Yzberisht.Gjatë 2017-s, blerjet e shtëpive në zonat periferike të Tiranës u kryen kryesisht nga këta individë. Agjencitë e pasurive të paluajtshme shprehen optimistë se me dhënien e 500 kredive të buta për strehim, ecuria e tregut në periferi do të jetë pozitive.Madje sipas Klajdi Memajdinit, nga agjencia DevInf, një pjesë e kredive të buta të dhëna në vitin që lamë pas nuk janë shfrytëzuar nga individët për të blerë, për shkak të një mospërputhje kërkesë-ofertë, për të cilat ai thotë që gjasat janë të përmbushen në 2018-n.Edhe ndërtuesit janë optimistë për kreditë e buta, veçanërisht ata që jetojnë në periferi. Hajredin Fratari, në një prononcim të mëparshëm për “Monitor”, tha se periferia po gjallërohet kryesisht nga kreditë e buta.Bashkia e Tiranës sapo ka rihapur programin e kredive të buta për familjet dhe çiftet e reja që duan të blejnë një shtëpi. Rreth 500 familje të pastreha do të kenë mundësi që të përfitojnë subvencionim të interesave të kredisë për blerjen e një banese.Përfitues potencialë në programin “Subvencionimi i interesave të kredisë për familjet e reja” do të jenë familjet e reja që: Përbëhen nga çifti i ri me moshë totale deri në 70 vjeç. Përbëhen nga familje të reja që kanë në ngarkim persona me aftësi të kufizuar apo persona në pension; Nuk kanë në pronësi një banesë; Kanë të ardhura sipas limitit të përcaktuar në këtë program; Nuk janë dhe nuk kanë qenë përfitues të programeve të ngjashme më parë. Duke u nisur nga problematikat e hasura gjatë thirrjes së parë është parë e arsyeshme të ndryshojnë disa nga përbërësit e skemës së subvencionimit të interesave të kredisë dhe kufijtë minimalë dhe maksimalë të nivelit të të ardhurave që duhet të plotësojnë aplikuesit.Së pari, ndryshon mosha e përfituesve, pasi është marrë në konsideratë fakti që disa përfitues, për shkak të moshës së madhe, janë penguar në klasifikimin për kredi. Tashmë mosha e çiftit duhet të jetë me moshë totale deri në 70 vjeç. Së dyti, afati i subvencionimit të kredisë do të rritet nga 15 në 20 vjeç, duke bërë që kësti mujor për një familje përfituese të jetë më i ulët dhe më i përballueshëm. Së treti, ndryshojnë edhe të ardhurat e përkohshme.