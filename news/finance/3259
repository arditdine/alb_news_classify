Për herë të parë, udhëzimi trajton në një pjesë të veçantë, madje tepër të rëndësishme, ruajtjen dhe sigurimin e objekteve të sektorit bankar, sigurimin dhe shoqërimin e vlerave monetare, materialeve dhe sendeve të çmuara gjatë transportit.Nga ROLAND TASHI Ekspert i Çështjeve të SigurisëVakumi i krijuar nga mungesa e një “udhërrëfyesi” të përditësuar për Shërbimin Privat të Sigurisë Fizike (SHPSF) është plotësuar me nënshkrimin dhe shpalljen në Fletoren Zyrtare të Udhëzimit të Ministrit të Brendshëm nr. 130, datë 5.03.2018.Duhet vlerësuar se, për herë të parë, udhëzimi trajton në një pjesë të veçantë, madje tepër të rëndësishme, ruajtjen dhe sigurimin e objekteve të sektorit bankar, sigurimin dhe shoqërimin e vlerave monetare, materialeve dhe sendeve të çmuara gjatë transportit.Është e nevojshme të ndalemi për të komentuar dhe për të kuptuar fillimisht pse është i domosdoshëm standardizimi i procedurës së transportit të vlerave monetare nga të gjithë operatorët që kanë nevojë për këtë shërbim, të cilët gjenden edhe jashtë sistemit bankar, në sistemin publik dhe jopublik.Vetëm nëpërmjet një udhëzimi të miratuar, standardi të detajuar, palët e përfshira në proces, SHPSF që ofrojnë shërbimin dhe operatorët që e përfitojnë, kanë mundësi t’i referohen një “dokumenti të shkruar”, kanë mundësi të unifikojnë veprimet, sjelljet e tyre ndaj kësaj procedure, kanë mundësi të frenojnë fantazitë dhe paaftësinë, kanë mundësi të mësojnë duke ndikuar në mbylljen e shtigjeve dhe reduktimin e mundësive që krimi tenton të gjejë për të sulmuar dhe për të grabitur vlerat monetare në lëvizje, të cilat kanë shënuar rritje në tre vitet e fundit, duke guxuar të grabitet pranë, madje dhe brenda zonës aeroportuale të Rinasit. Disponimi i një udhëzimi të miratuar ka edhe anën tjetër të medaljes, verifikimin, disiplinimin, ndëshkimin e subjekteve që nuk e zbatojnë atë, duke vazhduar të transportojnë vlera monetare jashtë kushteve të përcaktuara në këtë dokument.Si është vepruar deri tani, ka ndikuar mungesa e një standardi, udhëzimi të detajuar në uljen e nivelit të sigurisë gjatë kryerjes së kësaj procedure?Nuk është nevoja t’u referohesh statistikave apo të zhytesh në studime, mjafton një vëzhgim spontan për të kuptuar se, aktualisht, nuk ka dallim, kategorizim të mjeteve të blinduara apo grupeve shoqëruese gjatë transportimit dhe shoqërimit të vlerave monetare. Jo vetëm specialistët dhe ekspertët e sigurisë në sistemin bankar dhe atë financiar të vendit, por edhe ata pa tituj “sigurie”, që rreshtohen në pjesën e inkriminuar dhe studiojnë “fenomenin” dhe itineraret e lëvizjeve, kuptojnë se janë gati të njëjtat tipe mjetesh të blinduara dhe formacione, eskorta shoqëruese, që veprojnë brenda qyteteve, në rrugët kombëtare, në objektet me rëndësi të veçantë ekonomike, madje edhe për jashtë vendit.Mungesa e kategorizimit të mjeteve të blinduara dhe mënyrës së kompozimit të eskortave, në varësi të vlerave që transportohen, mungesa e kontratave të rregullta me referenca në standarde të shkruara, padyshim që ka ndikuar në “inkurajimin” e krimit, në ndërtimin e planeve e skenarëve për të veçuar dhe më pas, sulmuar, automjetet me nivel blindimi minimal. Ashtu siç ndodh me luanin në savanë, që nga tufa e madhe e zebrave që ndodhen para tij, përzgjedh si shënjestër të sulmit ato që janë të lodhura dhe të pamundura të largohen apo rezistojnë.Duhet theksuar se gati në të gjitha rastet që janë organizuar prita dhe janë sulmuar mjetet e blinduara, grupet e krimit kanë mundur t’i grabisin ato, madje në një kohë shumë të shkurtër, duke treguar se vetëm kaq është e mjaftueshme për të kuptuar se miratimi i një udhëzimi për këtë qëllim i kishte kaluar kufijtë e domosdoshmërisë.Cilat janë risitë kryesore që sjell dokumenti i miratuar, do të ndikojë ai në reduktimin e fenomenit të grabitjes së vlerave monetare në lëvizje?Ende pa filluar komentet për udhëzimin, është shumë e rëndësishme të kuptohet se të gjitha nismat që merren, të gjitha dokumentet që prodhohen, ligje, vendime të qeverisë, urdhra e udhëzime kanë dhe duhet të kenë si qëllim kryesor mbrojtjen e punonjësve që kryejnë këtë procedurë, të cilët janë të ekspozuar dhe rrezikuar për arsye të detyrës që ata kryejnë. Sa më shumë që burimet njerëzore janë të mbrojtur, aq më mirë ata mund të reagojnë, rezistojnë dhe veprojnë për mbrojtjen e jetës dhe materies që transportojnë. Automjetet e blinduara, në konceptim dhe strukturën konstruktive të tyre, nuk kanë qëllim parësor mbrojtjen e parave, por mbrojtjen e jetës të punonjësve të SHPSF, pasi asnjë shumë parash e shpëtuar nuk mund të vlejë dhe justifikojë një jetë të humbur.Risinë, momentin kryesor të udhëzimit, e përbën përcaktimi i sasisë maksimale-minimale të vlerave monetare që do të transportohen gjatë një eskortimi si dhe kategorizimi, përcaktimi i mjetit të blinduar që do të përdoret në varësi të sasisë dhe destinacionit të lëvizjes. Aktualisht, të gjitha subjektet që transportojnë vlera monetare mbi limitin e caktuar janë të detyruara ligjërisht të përdorin automjete të blinduara, duke disiplinuar dhe duke ndaluar kështu një sipërmarrje, nismë të gabuar dhe tepër të rrezikshme për lëvizjen dhe qarkullimin e vlerave me automjete të zakonshme, madje në çanta apo xhepat e individëve të pakujdesshëm, të cilët jo në pak raste kanë rrezikuar dhe humbur jetën gjatë këtyre aventurave.Transporti me automjet të blinduar dhe grup shoqërimi ka një kosto ekonomike për subjektet që kërkojnë shërbimin, por duhet kuptuar se kjo kosto është e pallogaritshme në raport me pasojën, e cila nuk mbetet te grabitja e parave, por te lëndimi, traumat psikologjike apo edhe humbja e jetës e individëve që i transportojnë. Problemet nuk mbarojnë këtu, pasi përsëritja e grabitjeve, mbështetur në teorinë e njohur në kriminalistikë si “kopjimi i krimit”, çon gradualisht në krijimin dhe funksionimin e grupeve të strukturuara për këtë qëllim.Ndikim pozitiv në sigurinë gjatë transportit padyshim që do të japë kategorizimi i mjeteve të blinduara dhe mënyra e kompozimit të eskortave shoqëruese në varësi të sasisë së vlerave monetare që transportohen, duke vendosur kështu një rregull të munguar, sidomos për vlerat që transportohen jashtë vendit, ato në linjat e komunikimit interurban, në zonat me rrezikshmëri të lartë, si dhe në objektet me rëndësi të veçantë ekonomike. Kategorizimi duhet t’u japë fund praktikave të deritanishme, që me të njëjtat automjete që furnizohen ATM-të, transportohen vlera monetare edhe për jashtë vendit.Duhet përmendur gjithashtu se ndikim pozitiv në reduktimin e rasteve të grabitjeve dhe frenimin e nismave kriminale do të japin kushtet, standardet teknike që duhet të kenë automjetet e blinduara ku më kryesoret janë; frëngjitë (pozicionet për përdorimin e armëve të zjarrit nga brenda automjetit), sistemi i bllokimit motorik, sistemi i komunikimit të vazhdueshëm me Qendrën e Kontrollit të SHPSF-së dhe ndërmjet mjeteve të eskortës, sinjali i njoftimit SOS, sistem gjurmimi GPS, monitorimi me kamera CCTV me rezolucion të lartë, kamera për lexim automatik të targave, përdorimi i bojës ngjyrosje me kod për çdo bankë, kamerat e regjistrimit, sinjali SOS, radio komunikimi, si dhe planifikimi kohor në mënyrë që transporti i vlerave të kryhet gjatë ditës, nisja me lindjen e diellit dhe mbërritja në destinacion me perëndimin e tij, duke parashikuar dhe duke paralajmëruar policinë vendore për rastet e veçanta.Udhëzimi, i cili ishte tepër i nevojshëm, do të japë efektet e tij vetëm në rast se zbatohet me korrektësi. Duhet kuptuar që detyrimi për zbatim nuk i mbetet vetëm SHPSF-ve, të cilët përfaqësojnë njërën palë në kontratat e nënshkruara, por edhe palës tjetër, bankave të nivelit të dytë, subjekteve të tjera publike dhe jopublike që përfitojnë këtë shërbim. Përballë kushteve të vendosura në udhëzim, duhet të mbajnë të gjithë të njëjtin qëndrim, prodhuesit e produktit (SHPSF) dhe përfituesit e tij. Në fazën e draftimit të kontratave ndërmjet palëve, duhet treguar shumë kujdes gjatë parashikimit të përdorimit të mjeteve të blinduara në kategorinë “C” dhe “D”, për të cilën mund të kërkohet edhe bashkëpunimi me policinë, pasi sasia e mjeteve të kërkuara, tre mjete të blinduara, nuk është në raport të drejtë me numrin e punonjësve të shërbimit, respektivisht katër dhe pesë.Padyshim që shumë i rëndësishëm mbetet kontrolli i zbatimit të udhëzimit, ku strukturat përkatëse në Policinë e Shtetit duhet t’i kushtojnë vëmendje shumë të veçantë, jo vetëm zbatimit të tij, por edhe kontratave të nënshkruara ndërmjet palëve.Është e qartë se udhëzimi do të standardizojë mënyrën e kryerjes së transportit në të gjithë komponentët përbërës së tij, por një problem shumë i rëndësishëm mbetet disiplinimi i mënyrës së qarkullimit të informacionit brenda vetë strukturave të subjektit, institucionit, bankës, si dhe komunikimi i tyre me Qendrën e Kontrollit të SHPSF-së.Informacioni sot përbën një nga burimet kryesore në fazën e përgatitjes dhe planifikimit të një grabitje. Ai mund të sigurohet nëpërmjet; mbajtjes nën vëzhgim për një periudhë të caktuar kohore të veprimeve që kryhen gjatë procesit të transportit, si dhe nëpërmjet shfrytëzimit të të dhënave që qarkullojnë dhe komunikohen ndërmjet palëve, strukturave brenda bankës dhe kontraktorit, SHPSF-së që ofron shërbimin.“Është e rëndësishme të vlerësojmë se sa më shumë struktura të bankës të jenë pjesë e procesit, në sa më shumë drejtime të kalojë informacioni, aq më shumë jemi të ekspozuar që ky informacion të shfrytëzohet dhe të përdoret nga individë apo struktura kriminale të interesuara. Përmirësimi i organigramës, reduktimi i qarkullimit të informacionit vetëm në njësitë e interesuara është një masë, e cila ndikon në rritjen e nivelit të sigurisë. Linja e operatorëve, brenda bankës, që janë pjesë e këtij procesi, rekomandohet të mos pësojë shkallëzime, komunikimi duhet të mbetet në linjën vertikale brenda së njëjtës strukturë organizative”Një mundësi për të përmirësuar mënyrën e komunikimit dhe për të administruar në mënyrë korrekte të gjithë procesin, me qëllim mbrojtjen dhe kufizimin e mundësisë së “rrjedhjes” së informacionit, është krijimi i “Qendrës së trafikut të vlerave monetare”, brenda strukturës organizative të bankës apo subjektit që kërkon shërbimin e transportit.Njësia e caktuar në bankë për administrimin e parasë komunikon me “Qendrën e trafikut”, duke i prezantuar planin e lëvizjes, ndërsa kjo e fundit komunikon me qendrën e kontrollit të SHPSF-së, duke bashkëpunuar për të planifikuar, për të organizuar dhe për të ndjekur të gjitha lëvizjet deri në dërgimin e “ngarkesës” në destinacionin e kërkuar, në mënyrë që i gjithë procesi të kryhet në zbatim të udhëzimit të ministrit të Brendshëm të trajtuar më sipër. Të gjitha hallkat e tjera të ndërmjetme, nuk janë më efikase, madje do të favorizojnë në “rrjedhjen e informacionit” dhe uljen e nivelit të sigurisë së procesit. Komunikimi për urdhrat e transportit duhet të kryhet me shkresë zyrtare ose në formë elektronike të enkriptuar, duke kodifikuar objektet në nisje dhe mbërritje të vlerave monetare, si dhe duke rritur nivelin e kujdesit në rastet kur kryhen lëvizje të vlerave monetare, materiale dhe sende të çmuara për jashtë vendit.Nëpërmjet “Qendrës së trafikut”, mundësohet kontrolli i gjithë dokumentacionit të SHPSF-së, kategoria dhe afatet e lejeve vjetore të përdorimit të mjeteve të blinduara që afrohen për shërbim, licencat përkatëse të punonjësve të shërbimit, koha e saktë e paraqitjes dhe largimit nga objekti, etj.Funksionimi i “Qendrës së trafikut”, i krijon gjithashtu mundësinë strukturave të Sigurisë Fizike, që të kryejnë më mirë rolin e tyre kontrollues dhe mbikëqyrës duke ndërhyrë në të gjitha rastet kur vërehen probleme në marrëdhëniet me SHPSF-në kontraktore lidhur me zbatimin korrekt të udhëzimit.