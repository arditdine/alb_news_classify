Flet Spiro Brumbulli, Sekretar i Përgjithshëm, Shoqata Shqiptare e BankaveQeveria duhet që të shtrijë gradualisht nismën e saj për kontrollin e detajuar të pasqyrave financiare të biznesit në funksion të eliminimit të dy bilanceve. Kjo duhet të nisë fillimisht me biznesin e madh dhe më pas të shtrihet tek ai i mesëm dhe i vogël. Është ky sugjerimi që jep Sekretari i Përgjithshëm i Shoqatës Shqiptare të Bankave, Spiro Brumbulli, duke vënë theksin se shtrirja e menjëhershme në çdo segment mund të frenojë kreditimin. “Nisma për mospërdorimin e bilanceve të dyfishta është parimisht e dobishme. Synon të vendosë rregull në treg. Nuk besoj se mund të jetë dikush që mund ta kundërshtojë këtë.Nëse mund të ketë pikëpyetje, këto kanë të bëjnë me çështje teknike se si do të bëhet ky kontroll, si do të realizohet, kush do të penalizohet, si do të kryhet, etj. Ne jemi të mendimit se përmirësimet e ndodhura në përgatitjen e pasqyrave financiare të bizneseve të mëdha mund të jenë një pikënisje për shtrirjen më tej te të gjithë subjektet. Bizneset e mëdha janë më të avancuara dhe më të plota në përgatitjen e pasqyrave financiare. Biznesi i mesëm dhe i vogël ka shumë punë për të bërë, pa përmendur këtu edhe individin. Nëse për të tria këto segmente do të kërkohet të fillohet menjëherë zbatimi i kësaj nisme, mund të kemi efekte të padëshirueshme në kreditim. Bëhet fjalë për kredi të reja, të cilat do të duhet t’i nënshtrohen një filtri të ri, masë shtrënguese, dhe për portofolin ekzistues i cili do të preket si rezultat i një filtri të ri. Prandaj zbërthimi dhe shoqërimi i kësaj nisme me akte të tjera rregulluese është shumë i rëndësishëm për të gjykuar më tej për efektet e saj. Sektori bankar mbetet i hapur për të bashkëpunuar me strukturat përkatëse për të rregulluar këtë kërkesë të re të rregullimit të ekonomisë”, – pohon Brumbulli.Ai nënvizon se bankat janë përdoruese të pasqyrave financiare të subjekteve të ndryshme dhe se asnjëherë nuk e kanë anashkaluar dokumentin zyrtar, pra dokumentet financiare të përgatitura nga subjektet tregtare dhe dorëzuara pranë zyrave tatimore. “Mbështetur në këtë dokumentacion, ato bëjnë verifikimet e tyre në terren, llogarisin risqet dhe plotësojnë dosjen e klientit edhe për shumë aspekte të tjera të aktivitetit ekonomik. Vendimi për miratimin e një kredie nuk lidhet vetëm me pasqyrat financiare, edhe pse ato janë pjesë e rëndësishme e analizës.Nëse pasqyrat financiare do të jenë të besueshme dhe të sakta, bankat kursejnë kohë dhe shpenzime në marrjen e vendimit. Por nuk janë bankat që prodhojnë dokumente të tilla. Është detyrë e shoqërive tregtare që të paraqesin pranë ekspertëve të tyre kontabël të gjithë informacionin dhe është detyrë e ekspertëve të certifikuar që të certifikojnë pasqyra financiare reale dhe të besueshme”, nënvizon Sekretari i Përgjithshëm i Shoqatës Shqiptare të Bankave.Në fund, ai nënvizon edhe një herë se të qenët formal është A-ja e çdo aktiviteti dhe si i tillë nuk mund të mos ketë mbështetjen e të gjithëve. “Industria bankare është mbështetëse e çdo nisme që synon të përmirësojë ambientin ku zhvillohet aktiviteti ekonomik. Rregullimet ligjore, reformat strukturore, lufta kundër informalitetit, etj., janë nisma që e shëndoshin ekonominë në kuptim të transparencës, rregullit, konkurrueshmërisë, standardit. Të qenët formal është A-ja e fillimit të çdo aktiviteti. Prandaj lufta kundër informalitetit, ku bën pjesë edhe lufta ndaj përdorimit të bilanceve të dyfishta, është e mirëpritur nga sektori bankar”.