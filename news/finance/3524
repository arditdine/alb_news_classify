Artan Gjergji, drejtor ekzekutiv i Bursës Shqiptare të Titujve ALSE shprehet se, bankat e nivelit të dytë duhet të nxiten drejt ofrimit të Produkteve Derivative që ofrojnë Mbrojtje (hedging) nga Risku i Kursit të Këmbimit – praktikat më të mira ndërkombëtare tregojnë se agjentët ekonomikë, që kanë transaksione të shumta në valutë të huaj, nënshkruajnë kontrata derivative (futurës, forwards, options, swaps) që kanë efekt mbrojtës (hedging) me qëllim reduktimin në maksimum të ekspozimit ndaj riskut të luhatjes së këmbimit valutorCilat vlerësoni se janë arsyet kryesore që kanë ndikuar në rënien e fortë të euros në tregun vendas dy vitet e fundit, sidomos në 5 muajt e parë të 2018-s?Që në fillim të herës, ju lutem më lejoni të specifikoj që nuk kemi të bëjmë me një zhvlerësim të euros, por me një vlerësim të valutës sonë kombëtare karshi valutës euro. Nëse ky vlerësim nuk shoqërohet as me një zhvlerësim të euros me të njëjtat ritme në tregjet ndërkombëtare karshi valutave të tjera të forta, teoritë ekonomike na mësojnë se kemi të bëjmë ose me një rritje të ofertës në euro, ose me një reduktim të ofertës në lekë në tregun e brendshëm.Në kushtet e mungesës së informacionit publik statistikor në lidhje me volumet e tregut të brendshëm të valutave të huaja, s’na mbetet veçse të besojmë argumentet e bëra publike nga institucionet përgjegjëse, sipas të cilave kemi një rritje të remitancave, investimeve të huaja apo edhe të ardhurave nga turizmi. Megjithatë, në mungesën e statistikave publike mbështetëse të këtyre argumenteve, personalisht mendoj se ka edhe burime të tjera që ndikojnë në lidhje me vlerësimin e lekut karshi valutës euro, ndër të cilat besoj kanë të bëjnë edhe të ardhura të agjentëve ekonomikë nga burime jozyrtare, si dhe një ndikim të fortë manipulativ në tregun jo-zyrtar valutor, që shfrytëzon sinjalet dhe perceptimet në publik, që mund të kenë dhënë politika e Bankës së Shqipërisë për de-euroizimin.Çfarë masash duhen ndërmarrë, në mënyrë që të reduktohet ekspozimi në ekonomi i luhatjeve të forta të kursit?Në kushtet në të cilat ndodhemi, gjykoj që ka një sërë masash që duhet të merren nga agjentët ekonomikë dhe autoritetet përgjegjëse.1) Formalizim dhe Organizim të Tregut të Brendshëm Valutor (Domestic Forex Market) – një element mjaft i rëndësishëm është zyrtarizimi i tregut të brendshëm FOREX nëpërmjet krijimit të mekanizmave të nevojshëm të organizuar dhe të mbikëqyrur nga rregullatorët, ku të përputhet kërkesa dhe oferta për valutë të huaj në vend.Kjo d.m.th realizimin e transaksioneve të tregut të brendshëm FOREX në tregje zyrtare dhe transparente. P.sh., në rast se do kishte një vullnet pozitiv të rregullatorëve financiarë, siç janë Banka e Shqipërisë dhe Autoriteti i Mbikëqyrjes Financiare, Bursa Shqiptare e Titujve ALSE do të ishte e gatshme të hapte një segment të veçantë tregu, ku institucionet financiare por edhe agjentë të tjerë ekonomikë (si zyrat e këmbimit valutor, apo kompanitë e import-eksportit) të kishin mundësinë të ballafaqonin kërkesën dhe ofertën e tyre ditore për valuta të huaja në një ambient krejtësisht transparent dhe të pandikuar nga manipulimet.2) Bankat e Nivelit të Dytë të nxiten drejt ofrimit të Produkteve Derivative që ofrojnë Mbrojtje (hedging) nga Risku i Kursit të Këmbimit – praktikat më të mira ndërkombëtare tregojnë se agjentët ekonomikë, që kanë transaksione të shumta në valutë të huaj, nënshkruajnë kontrata derivative (futurës, forwards, options, swaps) që kanë efekt mbrojtës (hedging) me qëllim reduktimin në maksimum të ekspozimit ndaj riskut të luhatjes së këmbimit valutor. Kontrata të tilla do të mbronin shumë importuesit, por sidomos eksportuesit nga luajtjet e kursit. Por, nuk duhet të harrojmë që kultura financiare në vendin tonë lë për të dëshiruar, ndaj në krye të kësaj lëvizje duhet të jenë vetë bankat e nivelit të dytë, të cilat duhet të përgatisin produkte të tilla dhe t’ua servirin ato bizneseve të ekspozuara nga risku i kursit të këmbimit.3) Kontroll të fortë në Pagesat e Vogla në Valutë të Huaj. Mjaft shtete në faza të caktuara të zhvillimit të tregut të tyre financiar, aplikojnë masa të rrepta në identifikimin e transaksioneve të vogla në valutë të huaj, duke u përpjekur të zhdukin mundësinë e hyrjes në sistemin financiar të parave që mund të kenë burime të jashtëligjshme. P.sh., eksperienca e vendeve të rajonit ka treguar që, nën regjime të tilla të rrepta, kërkohet mjet identifikimi edhe për transaksione këmbimi valutor, në vlera minimale (p.sh., 5, 10, 20 euro etj.).4) Transparencë e Lartë në Transaksionet e Tregut të Brendshëm Valutor. Banka e Shqipërisë duhet të publikojë të dhëna të qarta në lidhje me volumet e transaksioneve në valuta të huaja në tregun e brendshëm, për të gjitha segmentet (ndërbankar dhe tregun me pakicë).5) Prezantim më i qartë i Politikës së De-Euroizimit tek Publiku. Gjykoj që BSH duhet të bëjë më shumë në drejtim të sqarimit publik nëpërmjet mediave, apo konferencave, apo takimeve me grupe të caktuara interesi të nismës së ndërmarrë për de-euroizimin, duke shpjeguar qartë dhe thjesht përfitimet që i vijnë publikut, por edhe agjentëve të tjerë ekonomikë nga një politikë e tillë.Si do ta vlerësonit idenë për të përshtatur euron si monedhë kombëtare (në mënyrë të njëanshme siç kanë bërë Kosova dhe Mali i Zi). A do të ishte e realizueshme konkretisht dhe cilat do të ishin avantazhet dhe dizavantazhet?Personalisht u përkas atyre ekonomistëve që besojnë në qasjet liberale dhe jo-imponuese të forcave të tregut dhe agjentëve të tij. Për këtë arsye, ashtu siç jam skeptik ndaj suksesit të një politike të sforcuar dhe imponuar të de-euroizimit në ekonomi, në të njëjtën mënyrë mendoj se edhe imponimi i agjentëve ekonomikë drejt përdorimit të një valute të huaj si valutë kombëtare, gjykoj se nuk do jepte efekt pozitiv. Valuta e një vendi, ashtu si çdo shërbim apo produkt në industrinë financiare, duhet të bazohet mbi besimin që kanë përdoruesit.Nëse valuta kombëtare nuk arrin të jetë e besueshme dhe e vlefshme në transaksionet e një vendi, teoritë ekonomike, por edhe praktika, ka treguar që humbasin vlerë (kanë inflacion të vazhdueshëm) dhe refuzohen apo shmangen në përdorimin e përditshëm të agjentëve ekonomikë. Megjithatë, bankat qendrore të vendeve përkatëse janë konservatore në këtë drejtim më të drejtë, sepse heqja dorë nga një monedhë kombëtare, u heq atyre mekanizmin më të fortë mbi të cilin mund të ndikojnë kërkesë-ofertën në ekonominë e vendit, siç është norma e interesit.