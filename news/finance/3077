Për tregun e pasurive të paluajtshme, muajt e fundit të vitit ishin më aktivët për sa i përket segmentit të zyrave dhe dyqaneve. Edhe pse transaksionet më të shumta kanë qenë me qira dhe jo me shitje, agjencitë e pasurive të paluajtshme shprehen të kënaqur për këtë segment të tregut. Si kanë ndryshuar çmimet e dyqaneve në rrugët kryesore në raport me dyqanet në qendrat tregtare. Ja zonat ku gjetja e një ambienti për biznes është “mision i pamundur”Nga Ledina LogaËshtë fillimi i vitit dhe pjesa më e madhe e bizneseve mbyllin bilancet dhe marrin vendime të rëndësishme mbi aktivitetin e tyre tregtar. Sikurse na rrëfejnë agjencitë e pasurive të paluajtshme, ky fillim viti po shoqërohet me lëvizje (rritje kërkese) në segmentin e pasurive të paluajtshme për zyrat dhe dyqanet. Shpeshherë, kërkesat e bizneseve fillojnë që në muajt e fundit të vitit të mëparshëm dhe finalizohen muajin e parë të vitit aktual.Për sa i përket tregut të zyrave, ato ndahen në ambiente që gjenden në qendrat e biznesit apo në zyra individuale brenda në apartamente të kthyera në biznese.“Është një periudhë e vitit, në bazë të përvojës sonë, kur tregu lëviz. Tremujori i fundit i vitit konkludon brenda vitit ose në fillim të vitit tjetër, sipas statistikave që ne kemi mbledhur në dhjetë vite punë”, – tregon inxhiniere Xheni Jahja nga Tirana Real Estate.Ndërsa për sa u përket dyqaneve, sipas vendndodhjes, ndahen në dyqane në rrugën kryesore ose në qendrat tregtare. Për këto të fundit oferta në sipërfaqe është shtuar.Edhe për Juliana Nelën, nga agjencia e pasurive të paluajtshme Century 21, kjo periudhë është në rritje. “Por ne nuk mund të themi nëse është rritje e tregut apo zgjerimi ynë, duhet parë në një këndvështrim makro. Për sa u përket çmimeve, ne gjuajmë okazionet pasi rastet i kemi unike”, – tha Nela për “Monitor”.Sipas Klajdi Memajdinin nga agjencia DevInf, kërkesa për zyra nuk ka pasur ndryshim nga e njëjta periudhë një viti më parë, ndërsa për sa u përket çmimeve, ato nuk kanë shënuar rritje për shkak të ofertës së lartë.Çmimet e qirave nuk kanë luhatjeSipas agjencive të pasurive të paluajtshme, çmimi i qirave i zyrave dhe dyqaneve nuk kanë pasur luhatshmëri në gjashtëmujorin e dytë të vitit 2017. Megjithatë, ky segment i tregut është i njohur për oferta të cilësuara si okazione, thënë më thjesht, dy njësi për zhvillim biznesi që janë në të njëjtën rrugë, mund të kenë çmime të ndryshme, si për qira, ashtu edhe për shitje. Ajo çka është interesante, është se zonat më të njohura për dyqanet dhe zyrat, si ish-Blloku, kanë një çmim minimum më të ulët se zonat e tjera, p.sh., bizneset e Rrugës së Kavajës.Në zonën e Bllokut, e njohur për biznesin, çmimi i zyrave në përgjithësi është nga 4 deri në 12 euro për metër katror. Çmimi maksimal paraqet një apartament, që përpos ambientit, ka edhe lehtësi të tjera.Në Rrugën e Kavajës reflektohen çmime pak më të larta se çmimet në minimum në zonën e Bllokut. Çmimet minimum fillojnë nga 8 euro. Ofertat në pallatet ekzistuese mungojnë në këtë zonë dhe duke qenë se ato janë në pallatet e reja, çmimi minimum është disi më i lartë.“Ofertat në këtë zonë janë në ndërtime të reja dhe duke qenë ndërtime të reja, minimumin e kanë më të lartë se Blloku”,- tha Xheni Jahja nga Tirana Real Estate.Maksimumi për këtë rrugë është 24 euro për metër katror në qendrat e reja të biznesit. Megjithatë mungon finalizimi për to.Bulevardi “Zogu i Parë” ka qëndrueshmëri të bizneseve që kanë një periudhë të gjatë që nuk dalin në qira. Janë stabël. Në atë zonë në përgjithësi mbizotërojnë shumë qendrat telefonike (call center), duke qenë se është një pikë ku ndodhen disa fakultete dhe është nyje e transportit publik.Çmimet mesatare në atë zonë janë rreth 7.5 euro për metër katror dhe pallatet e vjetra nuk janë të kthyera në zyra.Te Pazari i Ri (pellgu 9-katëshe) qiratë mesatare mujore janë nga 4 deri në 10 euro për metër katror. Njihet si zonë relativisht aktive dha siç raportojnë agjencitë e pasurive të paluajtshme, kërkesa është e lartë.Për sa u përket dyqaneve në këto anë janë shumë të kërkuara ndërsa bizneset janë të stabilizuara. Për këto hapësira, kërkesa është e lartë, por nuk ka ofertë, – tregon Nela nga Century 21.“Kam disa kërkesa aktualisht për në zonën RTSH dhe zonën e Bllokut por mungon oferta. Në zona të caktuara, kërkesa është shumë e lartë. Në zona të tjera ka ofertë dhe s’ka kërkesa,- shpjegoi Nela.Zona ku oferta për dyqane mungon janë fillimi i rrugës nga Libri Universitar deri në sheshin Willson, ish-Blloku, rruga e Drejtorisë së Policisë, zona e Radio Televizionit Shqiptar.Sipas Klajdi Memajdini nga DevInf, qiratë kanë një çmim minimum që luhatet nga 6-8 euro për metër katror në zonat jo brenda qendrës dhe kanë një çmim maksimum nga 18-20 euro në zonat elitare.Megjithatë për Xheni Jahja nga Tirana Real Estate, çmimet janë më shtrenjtë në qendra tregtare, ose në ndërtesa të menduara që në ndërtim për qendra tregtare.S’ka çmim për një dyqanRruga “Myslym Shyri” është një ndër rrugët kryesore për biznesin e shitjes me pakicë, kryesisht të rrobave dhe të këpucëve. Të gjithë katet e para të pallateve të kësaj rruge, edhe pse shumica janë ndërtime të para viteve ’90, janë kthyer në dyqane. Shumë pranë hyrjes së “Tregut Çam”, një dyqan është boshatisur dhe në vitrinën e tij është vendosur lajmërimi se jepet me qira.“Monitor” kontaktoi me të zotin e dyqanit. Gëzimi, një burrë në moshë, tregoi se qiraja për dyqanin e tij vetëm 24 metër katrorë ishte 1100 euro në muaj, ndërsa nuk jepte çmim shitje, pavarësisht se iu tha se ishim të gatshëm të paguanim çfarëdo shifre që mund të na jepte. Për Gëzimin dyqani nuk shitej.Sipas agjencive të pasurive të paluajtshme, ofertat për shitje të hapësirave të dyqaneve në rrugët kryesore janë okazione. Në zonën e ish-Bllokut, sipas të dhënave të agjencive të pasurive të paluajtshme, çmimet mesatare minimum variojnë në rreth 9 mijë euro për metër katror, ndërsa çmimet mesatare maksimum janë rreth 18 mijë euro për metër katror. Të njëjtat çmime japin edhe për rrugën “Myslym Shyri”.Në Rrugën e Durrësit, e njohur si një rrugë kryesore për dyqanet e shitjes me pakicë, agjencitë e pasurive të paluajtshme nga statistikat e tyre iu referohen çmimeve mesatare minimum prej 1800 euro dhe një mesatare maksimumi prej 3000 euro.Çmimet janë disi më të lartë në Rrugën e Kavajës, e preferuar jo vetëm nga biznesi i shitjes me pakicë, por edhe nga restorantet, bar-kafetë si dhe bankat e nivelit të dytë. Agjencitë e pasurive të paluajtshme për këtë zonë u referohen çmimeve nga 2500 deri në 4000 euro.Për sa i përket bulevardit “Zogu i Parë”, çmimet luhaten nga 2100 deri në 2600 euro, por agjencitë shtojnë se për këtë zonë mungon oferta për shitje prej kohësh. Oferta është shumë e vakët dhe për qira, duke qenë se bizneset e asaj rruge janë të stabilizuara.Për Pazarin e Ri, një zonë që ka njohur mjaft zhvillim në dy vitet e fundit, çmimet variojnë nga 1500 deri në 3500 euro.Megjithatë agjencitë pohojnë se shitja e dyqaneve në përgjithësi nuk kalon nëpërmjet tyre, edhe pse kanë kërkesë për blerje të hapësirave për dyqan.Sipas statistikave të agjencisë DevInf, transaksionet më të shumta kanë qenë në qira, por nuk mungon kërkesa për të blerë dyqane. Sipas agjentit të DevInf, Klajdi Memajdini, blerja e një sipërfaqe dyqani është një mënyrë e mirë investimi për t’u dhënë me qira, ose një variant më shumë për t’u vetëpunësuar.Qiratë e dyqaneve, shumë më lart në qendrat tregtareSipas raportit të Colliers International, çmimet mesatare të qirave të qendrave tregtare në Tiranë qëndrojnë në nivelet e 22 euro për metër katror në muaj, me një rritje të lehtë nga gjashtëmujori i dytë i 2016-s. Qiratë e dyqaneve kryesore janë rritur në 55 euro për metër katror në muaj nga 50 që ishte në gjashtëmujorin e dytë të 2016-s.Ndryshimet kanë ardhur nga hyrja në treg e një qendre të re tregtare (Toptani Shopping Center). Tregu vazhdon të mbështetet në qiradhënie, veçanërisht për hapësirat kryesore të shitjeve me pakicë dhe qendrat tregtare, të cilat kanë marka të mira dhe mund të përballojnë numrin e madh të konsumatorëve të tregtisë me pakicë.Qiratë e dyqaneve në rrugë janë rritur në gjashtëmujorin e parë të 2017-s duke shënuar çmimin prej 48 euro për metër katror në muaj nga 40 euro. Nga të dhënat që ka mbledhur Colliers International, ashtu si në vitin 2016, vazhdon hendeku midis qirasë më të lartë dhe më të ulët, ku më e ulëta është 6 euro për m² dhe më larta 48 euro për m². Kjo për shkak të kohës së ndërtimit të objektit dhe kushteve.Çfarë po kërkojnë bizneset?Në përgjithësi transaksionet e biznesit kanë qenë në qira dhe jo në shitje. Janë raste më të rralla ku bizneset kërkojnë që të blejnë hapësirën ku operojnë, duke qenë se nuk duan të bllokojnë një sasi të konsiderueshme parash, të cilën mund ta fusin në qarkullimin e tyre. Agjencitë pohojnë se sa u përket dyqaneve, ka një kërkesë të shtuar për blerje, por ka munguar oferta.Vlen të theksohet se pretendimet janë në rritje, për një situatë që është po e njëjta dhe një kërkesë të pandryshuar.Inxhinier Xheni Jahja shpjegon se në pallatet e sapopërfunduara, tendenca është që pronarët të lëshojnë me qira sipërfaqe për biznes, duke qenë se kostot për mobilim dhe nevoja për investim është shumë më e ulët.“Ofertat e reja, të cilat janë në ndërtim, nisin gjithmonë për qira zyrash, për arsye se kërkohet një vlerë më e ulët për investim. Një ambient zyre kërkon më pak përpjekje nga ana financiare për t’u sjellë si ofertë. Kur shihet se godina banohet nga familjarë, kalon për apartament për banim (jo për zhvillim aktiviteti) dhe pronari bën një investim për ta kthyer për banim”, – tregon ajo për “Monitor”.Në përgjithësi, bizneset kërkojnë ambiente në pallate të cilat popullohen nga biznese të tjera dhe jo nga rezidentë.Sipas inxhinieres, kjo ndodh sepse krijojnë shqetësimin te banorët për shkak të fluksit të personave që frekuentojnë zyrën, zhurmave, shfrytëzimit të sipërfaqeve të përbashkëta në mënyrë jo të rregullt, përdorimin e ashensorit, etj.Ekziston tendenca për të shkuar në një apartament bosh për zyra, por që të ketë edhe lehtësi të tjera, si parkingu i garantuar, administrator pallati, infrastrukturë të lagjes ku ndodhet godina etj.Qendrat konkurrojnë dyqanet në rrugëTregu i dyqaneve të tregtisë me pakicë pati ndikim domethënës me hapjen e qendrës tregtare Toptani në Tiranë, i cili kishte mbetur i pandryshuar dy vitet e fundit. Duke marrë në konsideratë vendndodhjen e shkëlqyer në qendër të qytetit, si dhe ndërtimin cilësor, u bë pjesë e tregut si qendrat tregtare të mëdha TEG, QTU dhe Tirana Ring Center.Me hyrjen në treg të Qendrës Tregtare Toptani, stoku total në Tiranë në gjashtëmujorin e parë të 2017-s është rritur me 24 mijë metra katrorë, duke kapur një nivel total me 202,800 metër katrorë. Rritja e stokut të ri ka ndikuar edhe në hapësirat e lëna bosh në 2.76% nga 2.07% në gjashtëmujorin e dytë.Edhe ky vit shënoi rritje të çmimeve në qendrat tregtare të suksesshme përkundrejt rrugëve kryesore.Përveç tërheqjes së kompanive me pakicë ekzistuese në treg si LC Waikiki, De Facto, Calzedonia, Jysk, Adidas etj., Qendra Tregtare Toptani ka sjellë në tregun shqiptar marka të reja ndërkombëtare si Intimissimi, Well, këpucë Gentli, Satur dhe Comodita Home.Me zgjerimin e QTU-së, tregu do të arrijë ngopjenQendra Tregtare Univers (QTU), e para qendër tregtare dhe nga më të njohurat në Shqipëri, ka vendosur që shtojë sipërfaqen e saj me 14 mijë metra katrorë. Me të përfunduar, ky projekt do të rrisë sipërfaqen totale të stokut të qendrave tregtare, duke u ofruar klientëve mundësi më të mëdha për dyqane dhe shërbime, veçanërisht të klientëve në perëndim të Tiranës. Shtuar kësaj, Arena Kombëtare, stadiumi i projektuar që të përfundojë në 2018-n pritet që të rrisë sipërfaqet e dyqaneve.Me hapjen e Qendrës Tregtare Toptani në gjashtëmujorin e parë të 2017-s dhe me zgjerimin e hapësirës tregtare të QTU-së, tregu i qendrave tregtare do të arrijë pikën e ngopjes. Si pasojë, tregu i pasurive të paluajtshme të Tiranës pritet që të ketë ndryshime të mëdha me miratimin e masterplanit të ri. Bazuar në informacionet në dispozicion, shumë prej projekteve që do të ndërtohen në Tiranë (Downtown Tirana, Eyes of Tirana, Arena Kombëtare etj.) do të përmbajnë hapësira për dyqane, të cilat pritet se do të ndikojnë stokun e tregut të dyqaneve me të përfunduar. Qendrat tregtare të mirëmenaxhuara do të vazhdojnë që të tërheqin klientët e nevojshëm për të pasur sukses.