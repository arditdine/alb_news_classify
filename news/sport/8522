Pas deklaratës së UEFA-s se inspektorët që po merren me çështjen e Skënderbeut janë kërcënuar me vdekje ka ardhur reagimi i Federatës Shqiptare të Futbollit.FSHF distancohet plotësisht nga ngjarja më e fundit ku persona anonimë kanë cenuar integritetin moral dhe kanë shantazhuar inspektorët e UEFA-s në punën e tyre investigative.FSHF inkurajon autoritetet policore për të zbardhur deri në fund origjinën e këtyre telefonatave intimiduese dhe të dënueshme. Si në çdo moment, edhe këtë radhë FSHF është e gatshme të bashkëpunojë me UEFA-n dhe me autoritetet përkatëse për zbardhjen sa më shpejtë të ngjarjes e cila duhet të vërë përpara përgjegjësisë ligjore autorët.FSHF shprehet e angazhuar maksimalisht në betejën kundër ndeshjeve të fiksuara. Federata e futbollit mbetet në solidaritet të plotë me UEFA-n në misionin e përbashkët kundër fenomenit të trukimit, duke ofruar çdo potencial të sajin bashkëpunues. Të tillë mekanizma kërcënues kanë vetëm një fund të sigurt, atë të ndëshkimit nga forca e ligjit.Dy inspektorët, belgu Karl Dhont dhe spanjolli Migel Lietard Fernandez-Palasio sipas UEFA-s janë kërcënuar me jetë pasi kanë përpiluar një raport ku kërkojnë dënimin e Skënderbeut me 10 vite nga çdo kompeticion europian si dhe një gjobë 1 mln euroshe.“Sot, Inspektorët Disiplinorë të UEFA-s që punojnë në këtë rast kanë marrë kërcënime anonime me vdekje, me sa duket kishin për qëllim t’i trembnin ata dhe t’i ndalonin ata të kryenin punën e tyre. Këto kërcënime nuk do të kenë sukses dhe policia është njoftuar gjithashtu”, deklaroi UEFA.Edhe ekipi i Skënderbeut reagoi për këtë episod, ku deklaroi se nuk kanë lidhje dhe se distancohen nga kjo ngjarje.(m.k/BalkanWeb)