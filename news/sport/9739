Albin Tahiri, sportisti i parë dhe i vetëm që e përfaqësoi Kosovën në Lojërat Olimpike Dimërore 2018 në Korenë Jugore, garoi në pesë disiplina të skijimit në PyeongChang, me rezultatin më të mirë që e arriti në garën e parë, kombinim alpin, duke u radhitur i 37-ti.Me garat që shpesh u zhvilluan në shtigje të akullta me kushte të pavolitshme atmosferike, skitari Tahiri është i lumtur që ia ka dalë t’i përfundojë të gjitha edhe pse larg kapjes së ndonjë medaljeje, që do të ishte e para ndonjëherë për Kosovën në Lojëra, raporton Express.  Në garën e tij të fundit, të zhvilluar sot në mëngjes sipas kohës sonë lokale në sllallom, kosovari zuri pozitën 39 nga 108, shumica e të cilëve u diskualifikuan.Ai ka thënë të jetë i kënaqur me rezultatin.“Sot ishte një garë e vështirë, shumë garues nuk e përfunduan, unë ia dola dhe jam i lumtur për këtë. Vendi 39 nuk është i keq. Krejt çfarë mund të them është se të gjitha garat i përfundova deri në fund dhe ky është një sukses në vete. Të jesh gati çdo ditë në borë është lodhje, andaj ju faleminderit të gjithëve këtu dhe atyre në Kosovë për përkrahjen”, tha Albin Tahiri pas garës.Ndërsa në katër disiplinat tjera, Albini arriti këto rezultate: kombinim alpin (vendi 37), lëshim (50), super sllallom të madh (47), sllallom të madh (56). /Express/ 