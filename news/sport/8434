3 fitore dhe një barazim në vitin kalendarik 2018, plus një biletë e çmuar për gjysmëfinalet e Kupës. Ritmi i Flamurtarit është ai i duhuri, me skuadrën e Shpëtim Duros që renditet në vendin e dytë të klasifikimit, pozicion që synon ta ruajë deri në fund të kampionatit. Takimi i radhës është me Teutën, një kundërshtar që vjen e etur më shumë se kurrë për pikë dhe meriton vëmendjen maksimale. Lajmi i mirë për trajnerin është se Muarem Muarem është rikthyer në dispozicion, dhe do të jetë i gatshëm për këtë të shtunë, edhe pse mund ta nisë nga stoli. Mungesat mbeten ato të Xhufo-s, Tounkara si  dhe Ditmar Bicajt që është i pezulluar, mbrojtësi që shënoi golin e avantazhit përballë Lushnjës, pritet të zëvendësohet nga Franc Veliu.Teuta është një kundërshtar fatsjellës për Tomislav Busic, me kroatin që i shënoi një dygolësh në dygolësh në Durrës në përballjen e fazës së parë, ndërkohë që në formë vjen në këtë takim dhe Danilo Alves që shënoi edhe në takimin e fundit ku u fut në lojë në pjesën e dytë duke e nisur nga stoli. Flamurtari vijon të mbetet një skuadër solide në mbrojtje me vetëm 12 gola të pësuar në gjithë kampionatin, ndërkohë që sulmi ka shënuar nga një gol për cdo ndeshje të luajtur në këtë 2018, me përjashtim të asaj ndaj Skënderbeut.