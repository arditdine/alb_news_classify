TIRANE– E ftuar në rubrikën ‘Opinion’ në News24, zv. ministrja e Shëndetësisë dhe Mbrojtjes Sociale, Mira Rakacolli ka folur për situatën e fruthit në vend. Rakacolli tha se janë 132 raste me fruth në total që nga janari i këtij viti dhe 94 raste janë vetëm në Tiranë. Sipas saj grup moshat me të prekura janë fëmijë nga 0-1 vjeç dhe të pavaksinuar.“Ne publikojmë shifrat çdo javë në buletinin e përjavshme dhe dje ka qenë shifra që unë publikova. Pra janë 132 raste në total që nga janari dhe 94 janë në Tiranë. Moshat më të prekura janë fëmijë nga 0-1 vjeç dhe të pavaksinuar që përbejnë rreth 74% të të prekurve. Fruthi përhapet përmes ajrit dhe e vetmja mbrojtje është vaksina, pasi pa atë fruthi do ishte si gripi. Bëhen dy vaksina, një në 1 vjeç dhe doza tjetër bëhet në moshën 5-vjeçare”- thotë zv.Ministrja e Shëndetësisë.Ndërkohë e pyetur nëse kemi të bëjmë me epidemi, Mira Rakacolli e pohoi, ndërsa u shpreh se shenjat e fruthit janë të njëjta me ato të gripit në fillim. Ajo ka një apel për qytetarët që dyshojnë tek fëmijët e tyre që t’i çojnë në 4 qendra që rrinë 24 orë hapur.“E thënë në mënyrë shkencore mund të them se kemi të bëjmë me një epidemi pasi shifrat kanë qenë 0 dhe janë rritur. Në ajër është e pamundur që Shqipëria t’i shpëtojë kësaj epidemie, pasi rastet janë shtuar në rajon dhe Evropë. Shenjat e para të fruthit kanë shenjat e gripit, sidomos 4 ditët e para. I apeloj qytetarët që t’i çojnë fëmijët e tyre nëse kanë dyshime në një nga 4 qendrat në Tiranë që qëndrojnë 24 orë hapur”- tha Mira Rakacolli, raporton BalkanWeb.Ndër të tjera, zv.ministrja u shpreh se janë marrë masat dhe është bërë izolimi i rasteve , por edhe i atyre të dyshuara.“I kemi marrë masat, pasi ishte e pritshme. Është bërë izolimi i rasteve dhe atyre të dyshuara. Janë vendosur me maska dhe ambientet janë të disefiktuara. Vaksinimi nuk ka ndryshuar dhe është i njëjtë. Nëse keni kontakt me të sëmurin duhet të vaksinoheni 72 orë pas kontaktit”- u shpreh zv.Ministrja e Shëndetësisë.(d.d/BalkanWeb)