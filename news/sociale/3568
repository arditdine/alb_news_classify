Nga: Andi BEJTJANjë duzinë aktorësh po protestojnë këto ditë, siç thonë dhe vetë, për të ruajtur vendin e tyre të punës, godinën e Teatrit Kombëtar, por në fakt ndoshta pa vetëdije po protestojnë për diçka më shumë, për diçka më të madhe dhe qytetare: po protestojnë për të ruajtur atë pak memorie historike të qytetit. Prandaj, në fakt kjo nuk është thjesht një protestë e aktorëve të Teatrit.Sot nuk duhet të shtrohet çështja: a do të ndërtohet Teatri i ri Kombëtar në direkun e një vapori- pallat, që do të fillojë tek ish-PD-ja vjetër e do të mbarojë tek Ministria Rendit, bashkë me teatrin si shtesë pallati, por a do të mbetet teatri i mëvetësishëm i rikonstruktuar, si një vlerë historike e këtij qyteti.Sot, më mirë ky teatër, të mbesë simbol i “brekëve të Violeta Manushit”, se sa simbol i një qendre të madhe tregtare. Fatkeqësisht ka mbetur shumë pak për të mbrojtur dhe siç ka thënë dikur Spartak Ngjela, ky qytet po kthehet në as më pak e as më shumë në një fjetore të madhe dhe ky është krimi më i madh që i është bërë këtij qyteti, i pariparueshëm, i pakthyeshëm dhe miliona vite burg i dënueshëm.Sot disa zëra të veçuar që etiketohen nga kryeministri “kazan” dhe një pjesë e medias serioze gjithashtu “kazan” për kryeministrin, na sollën në kujtesë se si bazuar në të famshmen formulë të Ramës, Partneritet Publik-Privat, u zhduk kinema “17 Nëntori”, një nga vlerat më të mëdha historike të këtij qyteti, u zhduk kinema “Republika”, u zhdukën muzera, jo një po disa.Sot Stadiumin Kombëtar “Qemal Stafa”, që dhe ashtu si ishte përfaqësonte një vlerë historike të këtij qyteti, edhe pse është lënë me perimetër të mëvetësishëm, i kanë ngjitur po një kullë sipër, sikur dikush ka vënë bast, që po nuk pati pallat rreth e qark, ta ketë sipër.Fytyra e këtij qyteti sot është ai monumenti otoman përbri Partizanit të Panjohur, i harkuar nga të gjitha anët dhe sipër nga një godinë shumëkatëshe, që duket si një embrion fëmije në barkun e asaj godine shumëkatëshe, që nuk do ta lërë të lindë kurrë.Sot, për momentin e vetmja godinë arti me perimetër të mëvetësishëm është Teatri i Operës dhe Baletit, fati i së cilës gjithashtu ka gjasa të jetë me pikëpyetje. Të vetmet kompromise që vendet e qytetëruara përfshi dhe Vatikanin, kanë bërë me nazistët, janë lidhur pikërisht me mosprekjen e memories historike të qytetit, ndërsa për ne, ky është kompromisi më i pamundshëm që mund të bëjmë me bashkatdhetarët që na qeverisin.Ndaj sot, teksa një duzinë aktorësh po protestojnë për këtë godinë Teatri, ndoshta është koha t’u kërkojmë falje shqiptarëve për protestat e munguara qytetare në ruajtje të memories historike të këtij qyteti.Duhet të kishim protestuar për kinematë e humbura të këtij qyteti, për muzetë e humbura, për kalldrëmet e humbura e shumë e shumë të tjera, duhet të kishim protestuar që kur u prish lartësia e bulevardit nga kullat përballë Piramidës, lartësi të cilën nuk guxoi ta prishte as diktatori Enver Hoxha.Sot po të shëtisësh në rrugët e këtij qyteti kupton dy gjëra: që arti është shtesë pallatesh dhe që ky qytet është qeverisur nga të pakulturuar, injorantë dhe mbi të gjitha nga hajdutë.