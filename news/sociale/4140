TIRANE- Pas deklaratës së AKEP se ky institucion po punon për të siguruar konkurrencën efektive në të gjitha tregjet nën mbikëqyrje, dy kompanitë celulare, Telekom Albania dhe Vodafone Albania kanë bërë një reagim për mediat. Prononcim nga Telekom Albania mbi situatën me AKEPU njohëm me njoftimin e fundit për shtyp të AKEP në lidhje me rregullimin e tregut në sektorin e telefonisë së lëvizshme. Jemi te befasuar që AKEP në këtë njoftim nuk është përpjekur aspak të mohojë  në mënyrë të drejtpërdrejtë projekt-vendimet e përgatitura prej tyre, ashtu siç janë raportuar ditët e fundit në media. Ndaj, dhe referimi që bëhet në dokumentet ekzistues nuk hedh aspak dritë mbi situatën. Nëse AKEP e ka fjalën për rregullimet e tregut në formën e raportuar në media (konkretisht imponimi i asimetrisë në favor të Albtelecom dhe heqja e kufizimeve brenda rrjetit / jashtë rrjetit vetëm për këtë kompani), të gjithë duhet ta kenë të qartë se këto masa të propozuara janë thelbësisht të reja dhe kërkojnë ligjërisht edhe konsultime të reja publike.Parimet themelore të paanësisë, transparencës dhe profesionalizmit, të cilat shprehen qartë në Ligjin për Komunikimet Elektronike, kërkojnë që ndryshime kaq të rëndësishme të dokumenteve të para disa kohëve, t’u bëhen paraprakisht të ditura të gjithëve, veçanërisht aktorëve në këtë treg, në mënyrë që ata të komentojnë ose sugjerojnë ndryshime, si edhe të kryejnë analizë të plotë të ndikimit në biznesin e sotëm dhe në planet e investimeve të tyre. Shmangia nga konsultimet nuk mund të justifikohet duke iu referuar formalisht, por pa kuptim procedurave dhe veprimeve që bazohen në një analizë të kushteve të dikurshme të tregut.Gjithashtu, kemi kundërshtuar dhe kemi dhënë komente edhe kundër ndryshimeve që AKEP ka në plan të kryejë në sektorin e telefonisë fikse, sepse masat e sugjeruara i konsiderojmë sërish në favor të Albtelecom, pa justifikuar qartë interesin publik dhe duke dëmtuar lojtarët e tjerë në treg.Ndaj, në vazhdim të kërkesës tonë zyrtare drejtuar AKEP para pak ditësh, këmbëngulim në rivendosjen e komunikimit transparent, në përputhje me kërkesat ligjore, si edhe mbetemi të vendosur të mbrojmë të drejtat tona dhe të jemi po aq konstruktivë, ashtu siç kemi qenë këto mbi 20 vjet të operimit tonë në Shqipëri. Reagimi zyrtar i Vodafone AlbaniaVodafone Albania dëshiron të sqarojë edhe një herë publikun dhe median se AKEP ka detyrim ligjor që të kryejë konsultim publik transparent me të gjitha palët e interesit për çdo masë të propozuar për zbatim në tregun e komunikimeve elektronike. Masat e ashtu-quajtura rregullatore që AKEP kishte për qëllim të miratonte në mbledhjen e Këshillimit Drejtues, këtë javë, nuk janë komunikuar e as konsultuar ndonjëherë me operatorët në treg, si palë të interesit në këtë proces.Sqarojmë se tarifat e reja të propozuara nga AKEP për operatorët celularë nuk kanë qenë pjesë e dokumentit të konsultimit publik, të cilit AKEP i referohej në njoftimin e sotëm për shtyp.Për më tepër, theksojmë edhe një herë se Vodafone Albania u informua vetëm nëpërmjet medias për këto tarifa diskriminuese në favor të Albtelecom dhe në dëm të klientëve të operatorëve të tjerë, të cilëve do t’u duhet të paguajnë më shtrenjtë për telefonatat e tyre drejt klientëve të Albtelecom.Për fat të keq, ky nuk është i vetmi rast “i dashamirësisë” së AKEP ndaj Albtelecom, pasi AKEP ka qëllim të favorizojë dhe mbështesë më tej Albtelecom me masa të tjera rregullatore, të propozuar për t’u zbatuar në tregun e telefonisë fikse.Pavarësisht kësaj, Vodafone Albania është gjithmonë e angazhuar të mbështesë nismat e AKEP që janë në përputhje të plotë me kuadrin rregullator të BE-së dhe legjislacionin për sektorin e komunikimeve elektronike në Shqipëri. Vetëm nëse zbatohet një kuadër ligjor dhe rregullator i drejtë dhe ku respektohen ligjet në fuqi, duke krijuar një klimë të qëndrueshme për investime, atëherë Vodafone do të vazhdojë të jetë një prej lojëtarëve kyç në tregun e komunikimeve elektronike në Shqipëri.(BalkanWeb)