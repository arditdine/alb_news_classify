Foto ilustruese“Nxënësit janë lëndët e para për arsimin dhe produktet parësore të arsimit “Ka vite që nxënësi është vënë në qendër të arsimit e shkollës. Ka vite që mundohemi të gjejmë rrugë e të bëjmë reforma të cilat do të sjellin përmirësimin e të nxënit. Ka vite që mundohemi të bëjmë shumë gjëra në emër të nxënësit dhe për nxënësin.Po sa i motivojmë ne, mësuesit nxënësit tanë? Sa të motivuar ndjehen ata ?A i dinë të gjithë mësuesit faktorët kyç që ndihmojnë në motivimin e nxënësve të tyre dhe nëse nuk i dinë sa përpiqen t`i mësojnë ato?“Tri janë gjërat që duhet të kujtoni rreth edukimit. E para është motivimi. E dyta është motivimi. E treta është motivimi“. (Terrell.H.Bell)Motivimi është një nga sfidat më të mëdha me të cilat po përballet arsimi sot. Për të pasur një arsim cilësor,ne duhet të përpiqemi t`i motivojmë nxënësit, pasi duhet marrë parasysh fakti që nxënësit janë qenie me nevoja dhe dëshira komplekse e jo sende.Po a mund të ndodh motivimi nëse nuk kemi parasysh hapat që duhet të ndjekw një mësues në motivimin e nxënësve, pa ditur përbërësit kryesorë të këtij motivimi, të cilët janë: nxënësit, mësuesit, përmbajtja, metodat dhe së fundi mjedisi në të cilin veprojnë nxënësit?Le të analizojmë rolin dhe rëndësinë që ka secili përbërës motivimi:Nxënësit Nxënësit duhet të dinë se çfarë presin nga procesi mësimor, të kenë interes për të nxënë, të kërkojnë  mësimdhënien më të mirë të mundshme dhe të përqafojnë teknologjinë. Të pyesin veten: Pse po e bëj këtë?A do të kem sukses?Vetëm kështu do të kenë motivim. Nuk duhet kurrë të pengojnë mendimet, por të jenë kureshtarë dhe krijues.Robert Schuller thotë: “Ju nuk mund të shtyni askënd deri te shkallët, nëse nuk është i gatshëm të ngjitet vetë”.Duke pasur parasysh motivimin e brendshëm, motivimin e jashtëm dhe shpresën për sukses, pa dyshim nxënësit do të jenë në çdo kohë të motivuar dhe suksesi do të jetë me ta.“Ajo që mendja e njeriut beson dhe koncepton, mund të arrihet”,- thotë Napoleon Hill .E lehtë për t`u thënë, po e vështirë për t`u bërë. Nëse nxënësit vijnë në shkollë të pangrënë, të sëmurë, të veshur keq, pas një zënke mes prindërve  të dëgjuar që në mëngjes, pa ndjenjën e dashurisë e të sigurisë, të kërcënuar, ata nuk janë të motivuar të kërkojnë përvetësimin e njohurive. E në këto momente vjen në ndihmë mësuesi.Mësuesi si një element  i rëndësishëm duhet të jetë i trajnuar, i përkushtuar,i përgjegjshëm, të kujdeset për nxënësit e tij, për të ardhmen e tyre. Duhet të tregojë entuziazëm gjatë procesit mësimor duke bërë që të rritet vëmendja e nxënësve gjatë tij.Mësuesit duhet të jenë ata që të fuqizojnë nxënësit duke u dhënë detyra sfiduese, duke u dhënë një ndjenjë autonomie, duke i ndihmuar ata që të zhvillojnë aftësi për të mësuar e vetëdrejtuar.Mësuesit duhet të kualifikohen për të fituar cilësi të reja, pasi ata janë modele për nxënësit.Marrja e  rezultateve të ulëta te nxënësi mund të sjellë humbjen e shpresave për të arritur rezultate të larta, por mësuesi i motivon nxënësit duke u qëndruar pranë, duke njohur anët e dobëta të tyre ,duke njohur ankthin  që mund  të kenë dhe i motivon në shpresën për sukses.Konkurrenca shpesh frymëzon. Mësuesit duhet të jenë të kujdesshëm të shmangin te nxënësit konkurrencën e tepruar, e cila nxit ankth, frenon të nxënët dhe demotivon nxënësit.Një element tjetër i rëndësishëm është dhe përmbajtja Ajo duhet të jetë e saktë, stimuluese, e përshtatshme me nevojat aktuale të nxënësve dhe t`u shërbejë atyre  në të ardhmen. Përmbajtja që ndërton kompetencat e të nxënit kërkon detyra që sfidojnë imagjinatën e nxënësve. Mësimet që janë interesante janë shumë motivuese dhe të dobishme për nxënësin. Kompetenca mësohet nga përvoja duke vënë në lojë të menduarit kritik dhe krijues. Nxënësi përcakton detyrën, qëllimet,vendos kriteret për hulumtim e mbledhje informacioni, vë në punë njohuritë e mëparshme, krijon ide dhe pyetje shtesë, organizon, analizon, sintetizon, integron gjithë informacionin (Olson .G 1997)Metoda  është qasja e përdorur për mësimdhënie, është mënyra më e mirë që paraqitet përmbajtja. Mësuesit përpiqen të përdorin metoda sa më të larmishme, sa më tërheqëse dhe krijuese për të mbajtur t`i motivuar gjatë gjithë kohës nxënësit.Nëse më thoni, unë do të dëgjojNëse ju më tregoni, unë do të shohNëse ju më lejoni të përjetoj eksperienca, unë do të mësoj (Lao-Tzu)Aforizmi i Lao-Tzu thotë shumë…Mjedisi si elementi kyç i fundit që siguron motivim duhet të jetë i sigurt, pozitiv. Dhe mos harrojmë se nuk bëjmë fjalë vetëm për mjedis fizik, por dhe atë mendor, emocional dhe shpirtëror, faktorë që çojnë në motivimin e nxënësveTë pestë elementet që cituam kontribuojnë ose pengojnë motivimin.Mos harroni të dashur kolegë, thënien e Robinson dhe Friedmanit: ”Motivimi është kur ëndrrat vihen në rroba pune”.Luiza Myrtaj Nezha – Mësuese në shkollën 9-vjeçare, ”Skënder Luarasi”.15 shkurt 2018 (gazeta-Shqip.com)