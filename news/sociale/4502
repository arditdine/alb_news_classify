Ministri i Brendshëm Fatmir Xhafaj, ka deklaruar se javën e ardhshme do të ketë një sërë arrestimesh që lidhen me grabitjen dhe tjetërsimin e pronave publike në bregdet.Sipas Xhafës, Prokuroria e Përgjithshme ka përfunduar një sërë hetimesh dhe javën që vjen do të nisin gjyqet për disa persona.Xhafaj tha se kemi disa çështje penale, në bashkëpunim me Prokurorinë, në rrethet Kavajë, Durrës, si dhe ka një proces hetimi në Lezhë, por do ta shtrijmë në Vlorë dhe gjithë vijën bregdetare. “Ka pasur dhe ka disa hetime konkrete lidhur me tjetërsimin e pronave, me grabitjen e pronave, pronës publike dhe sidomos në vijën bregdetare. Ne kemi disa çështje penale që janë në bashkëpunim me Prokurorinë. Në Kavajë, në Durrës, ka një proces hetimi në Lezhë, në Vlorë gjithashtu dhe këtë do ta shtrijmë në të gjithë vijën bregdetare. Jo më larg se para 2-3 javësh kemi çuar disa njerëz konkretë me përgjegjësi penale, janë në masë sigurie ‘arrest me burg’ tani që po flasim. Besoj se shumë shpejt, javën që vjen do të ketë disa arrestime konkrete, masa konkrete sigurie për persona të caktuar”, deklaroi ministri Xhafaj. (m.k/BalkanWeb)