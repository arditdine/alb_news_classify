TIRANË- “Nuk bëhet fjalë për një grup të vetëm kriminal, por një kartel të madh droge”. Kështu deklaroi gazetarja Klodiana Lala në një bisedë në studion e “Opinion” në News24, duke folur për sasinë rekord të kokainës, prej 613 kg të kapur pas mesnate në Durrës. Lala tregoi një detaj tjetër nga kokaina e kapur. Ajo tha se numrat e vendosura mbi pakot me drogë iu referohen grupeve që marrin pjesë në trafik. “Kapja e kësaj sasie dëshmon që Shqipëria është kthyer në një korridor droge, vend transit për drogat e forta. Pse u lejua të futej në territorin shqiptar e s’u ndalua më herët, sigurisht është një linjë e re. Në këtë rast nuk bëhet fjalë për një grup të vetëm kriminal. Nga informacioni që zotëroj bëhet fjalë për bashkëpunim të grupeve kriminale. Numrat në pako, kodet që iu referohen grupeve që marrin sasitë e drogës. Flasim për një kartel që do trafikonte një sasi të madh. Do merrej në dorëzim në Maminas dhe do kalohej në sasi më të vogla drejt vendeve të BE”, deklaroi Lala, raporton “BalkanWeb”. Gazetarja e kronikës së zezë, bëri gjithashtu një parashikim të frikshëm kur tha se kapje të tilla janë shoqëruar me ekzekutime mafioze.“Do jetë shumë e vështirë për të mbërritur tek kapot e mëdhenj, tek ata që kanë luajtur fijet. Pas kapjeve të tilla, grupet kriminale fillojnë përplasjen mes njeri-tjetrit duke lënë gjurmë për prokurorinë. Kapje e një sasie droge kaq të madhe thërrmon grupet kriminale. Ka si rrallë herë një shkëmbim të shpejtë informacioni mes prokurorisë dhe policisë. Janë shumë të rezervuar. Po me aq sa më është thënë, janë dy grupe të përfshira në këtë trafik, mes atyre 41 grupeve të identifikuara nga ministri Xhafaj”, deklaroi Lala. Ajo shtoi gjithashtu se nga policia e prokuroria janë duke u kontrolluar njerëzit e huaj që kanë hyrë në territorin shqiptar dhe lëvizjet e tyre. “Janë duke u përpiluar me shpejtësi disa letër-porosi, në drejtim të Maltës, Italisë. Arbër Çepaj qëndron më shumë në shtetin gjerman. Janë duke u përpiluar letër-porositë për të kërkuar gjithë informacionin e munguar. Secili grupim merr përsipër të organizojë dhe të bëjë të mundur që në segmentin që ai kontrollon kalimi të bëhet pa problem. Pagesa bëhet kur droga mbërrin në destinacion. Por secili grup ka të besuarin e vet në vendin përkatës. Ky operacion është bërë i mundur nga bashkëpunimi i ngushtë i policisë e prokurorisë që ka hyrë në një fazë të re”, tha Lala. (m.k/BalkanWeb)