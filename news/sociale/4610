Operacioni Ndëkormbëtar i Monitorimit ka reaguar lidhur me ndërprerjen e procesit të Vettingut për ish-kryeprokurorin Adriatik Llalla, dhe gjyqtarit Bensik Imeraj të cilët dhanë dorëheqjen nga sistemi.Në një reagim për ReportTV, ONM sqaron se ende nuk është arsyetuar vendimi i Komisionit të Pavarur të Kualifikimit për ndërprerjen e Vettingut për Llallën.“Vettingu nuk është proces penal por pastrim i sistemit. Nëse ka dyshime, dosja e Llallës të çohet në prokurori”, thuhet në reagimin e ONM.“Është e saktë që një anëtar i Gjykatës Kushtetuese dhe ish-Prokurori i Përgjithshëm kanë dhënë dorëheqjen. Komisioni i Pavarur i Kualifikimit ende nuk ka dhënë një vendim të arsyetuar sipas Aneksit B, neni G i Kushtetutës dhe Ligjit të Vettingut për rastin e tyre”.I pyetur nga Report TV nëse ata që dorëhiqen në mes të rivlerësimit duhet apo jo të shpëtojnë nga Vettingu, Operacioni Ndërkombëtar i Monitorimit thotë se nëse nga dosjet e tyre dalin dyshime, ato duhet të përcillen pranë organeve kompetente hetuese. “Qëllimi i vettingut nuk është që të zhvillojë procedura penale, por, siç parashikohet në nenin 1 të ligjit të verifikimit, është garantimi i funksionimit të duhur të sundimit të ligjit dhe pavarësisë së vërtetë të sistemit gjyqësor.Prandaj procesi synon të pastrojë sistemin nga magjistratët që nuk i përmbushin standardet e funksioneve të tyre. Nëse sjellja e një subjekti apo (ish)subjekti të rivlerësimit sjell dyshime për vepra penale, dosjet e tyre përkatëse mund të përcillen përmes kanaleve të përshtatshme, siç parashikohet në legjislacionin shqiptar”./a.m.