BULQIZE- Të mbuluar me batanije të trasha, me rezistenca nepër dhoma dhe më shumë se një person i shtrirë në krevat. Kjo është situata sot në spitalin e Bulqizës. Videoja është regjistruar nga gazetari Enver Doçi.Spitali i Bulqizës ka probleme të shumta, por një problem i vazhdueshëm në këtë qendër, sidomos në stinën e dimrit, është mungesa e sistemit të ngrohjes. Një pacient i cili është filmuar teksa del nga dera e spitalit për të marrë ushqim nga jashtë, ka përdorur një batanije për t’i rezistuar të ftohtit të jashtëm, por edhe atij të brendshëm, pasi jashtë kameras ai thotë se batanijen mbi supe e mban edhe në dhomën e tij. Të tjerë pacientë të shtruar në spital tregojnë mungesën e ngrohjes nga sistemi i vetë spitalit, e ata pohojnë që ngrohëset e korrentit i kanë marrë nga shtëpitë e tyre. Por kjo sipas pacientëve nuk e zgjidh aspak problemin, ku temperaturat arrijnë disa gradë nën zero.Qyteti i Bulqizës është ndër qytetet më të ftohta verilindore. Banorët e këtij qyteti përballen çdo vit me temperatura disa gradë nën zero, duke shtuar nevojën e ngrohjes. Në institucionet publike siç dhe është spitali i këtij qyteti, ngrohja duhet me patjetër. Megjithëse pacientët kanë marrë reflektor me vete nga shtëpitë e tyre, në rast të mungesës së energjisë, ato nuk ju bëjnë aspak punë.(BalkanWeb)