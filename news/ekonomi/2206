Gjergj Liqejza, i cili zotëron kompaninë e tekstilit Madish në Shkodër, tha se kompanitë e mëdha europiane të veshjeve kanë rritur interesin për të bashkëpunuar me Shqipërinë, Çmimet konkurruese dhe cilësia e prodhimit të veshjeve po e bëjnë Shqipërinë një treg të lakmueshëm. Liqejza tha se ka nënshkruar kontrata të reja me kompanitë e njohura Triumph dhe Benetton, por si kompanitë e tjera në sektor ka vështirësi në gjetjen e punonjësve. Në vitin 2017, eksportet e tekstilit arritën në 60 miliardë lekë, me një rritje vjetore 11% në raport, duke zënë 42% të totalit të eksporteve. Rreth 80% e eksportit u krye në Itali, sipas të dhënave të INSTAT. Ritmet e rritjes në sektorin e këpucëve ishin më të ulëta. Në vitin 2017, vlera e eksportit në këtë artikull arriti në 57 miliardë lekë, me një rritje vjetore 9.1%.Nga kompanitë që veprojnë në fushën e prodhimit të veshjeve, eksportuesi më i madh është Shqipëria Tricot, me shitje jashtë vendit 605 milionë lekë në 2016-n, me rritje prej gati 25% me bazë vjetore. Blue Sky ka parë një rënie të xhiros me 23%, në 530 milionë lekë.Ecuri të mirë ka shënuar Arisa Konfeksion, që ka rritur shitjet jashtë vendit me 54%, në rreth 460 milionë lekë. Edhe për KLER ka qenë një vit pozitiv, me zgjerim të shitjeve prej gati 30%. Të dhënat tregojnë se 2016-a ka qenë shumë më i mbarë për industrinë e veshjeve, me një rritje mbi 18%.