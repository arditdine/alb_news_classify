Takimi i djeshëm i kreut të Partisë Demokratike, Lulzim Basha me përfaqësues të biznesit të vogël, duket se nuk është pritur mirë në radhët e mazhorancës, pasi ka shtyrë ministrin e Financave Arben Ahmetaj që të dalë në një konferencë për mediat dhe të sqarojë se ulja e pragut të TVSH-së nuk do të sjellë falimentim të këtyre sipërmarrjeve.Madje për ta vërtetuar se ka të drejtë, Ahmetaj ftoi mediat që të shohin në dyqanet e lagjeve dhe supermarkete se nuk ka rritje çmimesh. “Kemi thënë se nuk ka rritje çmimesh. Është taksë, do jetë taksë në vazhdimësi. Inflacioni do të lëvizë midis 1.6 dhe 2.4 për qind, brenda parametrave të parashikuar”, u shpreh ai.Ministri shtoi më tej, se Lulzim Basha gënjeu dje grupin e biznesmenëve të vegjël, pasi vetë Partia Demokratike në 2009 ka qenë autorja e ndryshimit të pragut të TVSH-së  nga 8 në 5 milion. Për ta vërtetuar këtë Ahmetaj paraqiti një vendim të 2009-ës, ku sipas tij me firmë të Sali Berishës dhe Ridvan Bodes është ulur pragu i TVSH-së.“Ky vendim është bërë nga ata që sot bëjnë sikur qajnë për biznesin e vogël dhe tentojnë të gënjejnë në humbëtirën e tyre politike një grup sipërmarrësish që sigurisht janë të mençur të kuptojnë se cila është e vërteta. Gjithashtu kam një vendim të Sali Berishës për ta bërë pragun nga 5 në 2 milion. Është një praktikë e bërë rëndom nga qeveritë dhe është detyrimi për deklarimin. Nën 2 milionë janë 60 mijë sipërmarrje që nuk kanë nevojë të bëjnë deklarim, por janë 9900 sipërmarrje që do të shtohen në bazën e vetëdeklarimit, që do të deklarojnë TVSH, por që ka qenë dhe është pjesë e çmimit final të çdo malli apo shërbimi pavarësisht se ku është shitur”, deklaroi Ahmetaj.Ndërkohë sipas ministrit të Financave, ”tatim fitimi për biznesin e vogël ka qenë zero dhe do të vazhdojë të jetë zero dhe kjo është një praktikë e konsoliduar që ka dhënë fryte në krijimin e bizneseve të vogla”.“Nuk synohet që biznesi i vogël të jetë gjenerator i të ardhurave të TVSH-së dhe njëmijë gënjeshtra që do të bëjë opozita, medemek do falimentojmë bizneset. Kanë thirrur skenarin grek, por ne e lamë mbrapa skenarin grek dhe jemi një nga vendet me rritje n më të madhe ekonomike në rajon”, theksoi ai.10 prill 2018 (gazeta-Shqip.com)