Si asnjëherë tjetër këto vitet e fundit, kompanitë e ndërtimit mbizotërojnë në renditjen e sipërmarrjeve me fitime më të larta, duke reflektuar rikthimin e këtij sektori në një cikël pozitiv rritjeje, teksa vala e re e likuiditeteve në ekonomi po orientohet pikërisht në ndërtesa rezidenciale, kulla shumëkatëshe e resorte turistike. Këtyre u shtohen dhe projektet e pritshme të punëve publike, në kuadër të planit “One Billion”.Për ndërtesat rezidenciale, normat e fitimit janë shumë të luhatshme. Në varësi të ciklit të shitjes së apartamenteve mund të arrijnë edhe në mbi 70%. Kompanitë me aktivitet në ndërtimin e rrugëve dhe punëve publike raportojnë normë maksimale prej 25% (Gjoka Konstruksion), por ka dhe nga ata që kënaqen me norma minimale prej 3%.C.A.E., me aktivitet ndërtimet civile e industriale, hidrocentrale, turizëm, real astate, ka deklaruar normën më të lartë të fitimit në ndërtim, prej gati 76% (në vlerë absolute fitimet ishin 581 milionë lekë).Në vlerë absolute, subjektet e ndërtimit me fitime më të larta ishin RFZ Building dhe Mane TCI (përkatësisht 1.4 dhe 1.1 miliardë lekë), të ndjekura nga Gjoka Konstruksion me 818 milionë lekë.Normat më të ulëta të fitimit i kanë deklaruar Gener 2 dhe Trema Engineering, me përkatësisht 3.6 dhe 3.1%.