Flet Suela Shtylla, Administratore e agjencisë McCann Tirana“Tregu i reklamave në Shqipëri gjatë viteve të fundit ka ardhur në rënie, referuar shifrave të brendshme që ne disponojmë si agjenci.Në një ekonomi me performancë jo të lartë, sipërmarrjet tentojnë të shkurtojnë buxhetet e tyre reklamuese, si dhe të kërkojnë marrëveshje më të favorshme, qoftë me agjencitë apo edhe drejtpërdrejt me mediat, tradicionale ose jo.Në opinionin tim dhe të dhënave të agjencisë, televizioni rrëmben “copën më të madhe të tortës” dhe do të vazhdojë të përdoret si kanali kryesor i transmetimit të mesazheve publicitare. Ka një sjellje që ne e konstatojmë nga analizimi i të dhënave që kemi dhe ka të bëjë me faktin se kemi një rritje të lehtë të kohës mesatare ditore të shikimit të televizionit, të paktën në tre vitet e fundit, ndërsa është ulur numri i personave që e bëjnë këtë në një ditë.Bazuar në vlerësimin tonë, buxhetet e planifikuara për reklamim në televizione gjatë 2016-s, por edhe në vitin 2017 mbeten pothuajse të pandryshuara. Dhe këtu flasim për kompanitë e mëdha që vazhdojnë të mbajnë në këmbë këtë treg, ku televizioni zë rreth 70% të totalit të buxhetit Media.Tendencë negative në reklamim ka OOH, ai që njihet si reklamimi “jashtë shtëpisë”. Gjithnjë e më pak po preferohet nga biznesi reklamimi përmes këtij kanali dhe këtu ndikim kanë dhënë edhe ndryshimet që ka pësuar ligji në taksimin e hapësirave publike. Rritja e tarifave të reklamimit ka dhënë efekte në këtë segment të tregut.Lajmi më i keq i takon padyshim printit. Printi pothuajse nuk është më pjesë e asaj që e konsiderojmë si media mix. E kjo do të ndikojë në mbijetesën e këtyre mediave, e cila po bëhet tejet e vështirë.Kur vjen puna te radio, ajo vazhdon të jetë mbështetëse e fushatave televizive dhe përdorimi i saj është kryesisht sezonal.E në fund, le të themi që është koha e reklamimit Online. Tendenca është në rritje dhe do të vazhdojë të jetë e tillë, edhe pse pesha që zë ndaj totalit është e ulët, rreth 10% e buxheteve totale Media.Kostoja e ulët e reklamimit në krahasim me mediat tradicionale, popullsia e cila sa vjen e po “kyçet” gjithnjë e më shumë në botën e teknologjisë, e bën platformën Online gjithnjë e më shumë të kërkuar për reklamim. Tendenca do të vazhdojë e tillë.