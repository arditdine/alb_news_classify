Është organizuar sot në Ministrinë e Bujqësisë dhe Zhvillimit Rural takimi i tretë i Komitetit të Monitorimit të Programit IPARD –II, si një institucion i rëndësishëm vendimmarrës për investimet në zonat rurale.Një nga sfidat më të mëdha me të cilat po përballet sot qeveria shqiptare është përgatitja e bujqësisë dhe zonave rurale, për arritjen e standardeve të sigurisë ushqimore drejt vendeve të Bashkimit Europian, përmirësimin e produktivitetit nëpërmjet modernizmit dhe teknologjive të reja të avancuara, forcimi dhe konsolidimi i ekonomive bujqësore dhe jo bujqësore.Përfaqësuesit e Komisionit Europian i kërkojnë qeverisë të plotësojë disa kushte. “Aplikimi duhet të jetë i thjeshtë. Fondet duhet të shpërndahen si duhen. Herën tjetër që do të vij në Shqipëri dua të shoh rezultatet e përthithjes së fondeve”, tha Liam Breslin, përfaqësues i IPARD në Komisionin Europian.Në cilësinë e Kryetarit të Komitetit të Monitorimit, Ministri i Bujqësisë dhe Zhvillimit Rural, Niko Peleshi tha se Shqipëria ka bërë hapa përpara dhe është në rrugë të mbarë, që do të sjellë hapjen së shpejti të Thirrjes së parë të Programit IPARD, e cila me shumë gjasa do të hapet brenda muajit prill.“Duhet ta them që jemi në një moment shumë optimist për bujqësinë, duke iu referuar shifrave. Në fund të vitit 2017 eksportet bujqësore u rritën me 20 %. Dhe ky trend i rritjes së eksporteve, nuk është një rastësi. Është një vijueshmëri e viteve të fundit, që vjen për shkak, siç e thashë të kalimit nga bujqësia e mbijetesës në shumë zona, tek bujqësia si një biznes që siguron të ardhura shumë të mira.Pra ky trend, shtuar këtu një injeksion që sjell IPARD – i, na heq të drejtën për t’u ankuar për mungesë financimi. Natyrisht, ne e kemi vënë dhe tek skema kombëtare, theksin tek rritja e transparencës. Sa më transparente të jetë skema, aq më shumë besim prodhon tek fermerët”, tha Peleshi.21 mars 2018 (gazeta-Shqip.com)