Kosova është atdheu i përbashkët i popujve që jetojnë në te. Shqiptarët ka dekada që përkatësisë së tyre kombëtare, i kanë shtuar edhe përcaktimin gjeografik – shqiptarë të Kosovës, sa më përpara që serbët vendas të pranojnë një gjë të tillë, paqja dhe perspektiva zhvillimore evropiane do t’ia zërë vendin armiqësisë dhe rivalitetit mes këtyre dy kombeveËshtë çështje notore se kur përsëritet një e pavërtetë shpesh, ajo çuditërisht fillon të besohet edhe nga vet gënjeshtari. Natyrisht viktimë e saj bien edhe ata që nuk kanë informata të mjaftueshme apo interes që të dinë më tepër se sa atë që e dëgjojnë. Edhe fjalia “Kosova është Jerusalemi serb”, që sidomos këto kohët e fundit është bërë një slogan shurdhues e monoton, gjason me një të tillë.            Së fundmi ajo u ripërsërit nga kreu i Kishës Ortodokse Serbe, patriarku Irinej. “I ftoj besimtarët që sidomos në këtë natë të qetë, me zemër e me shpirt të jemi një me popullin e shumëvuajtur ortodoks serb i cili me besnikëri e ruan dhe e mbron çdo cep të vendit të shenjët të Kosovës e Metohisë, të cilin, mos ta harrojmë, na e ka dhuruar përgjithmonë Zoti.” Nëse nuk do isha nga Kosova, sidomos në këtë sezonë festash e të ftohti, do rrëqethesha nga kjo fjali e konstruktuar me aq ndjeshmëri dhe e artikuluar nga goja e një murg plak, që udha e do, do duhej të thoshte vetëm të vërteta!  Pothuajse si ai, vetëm 20 ditë më parë, kishte thënë, tash jo kreu fetar, por kryediplomati serb, Ivica Daciq. Në ditën, kur po shënohej 25 vjetori i vendosjes së marrëdhënieve diplomatike mes Serbisë dhe Izraelit, Daciq në fjalim hyrës theksoj “Zonja dhe zotërinj, Kosova është Jerusalemi ynë.” Mesazhet si ato fetare, edhe këto diplomatike janë të qarta, ngritja e paraleles se Serbia është Izraeli dhe që të dyja përfaqësojnë vlerat perëndimore; ndërsa Kosova është Palestina dhe që të dyja këto përfaqësojnë vlera dhe botëkuptime të lindjes. Tek e fundit në logjikën e tyre shqiptarët sikurse edhe palestinezët, janë myslimanë! Vallës së kësaj propagande serbe, i kishte prirë, qysh më 1985, shkrimitari serb Vuk Drashkoviq, me shkrimin “Letër shkrimtarëve izraelitë”, ai kishte bërë një rrëfim të gjatë mbi tezën e tij “Kosova – Jerusalemi serb”, ku ndër të tjera do shkruante për ngjashmëritë në vuajtje; ngjashmëritë e eksodeve të hebrenjve me eksodet e serbëve nga Kosova, duke vazhduar rrëfimin gënjeshtar me marrëzinë e radhës, kur i kishte quajtur serbët si fisi i 13 hebre, bile me fatin më tragjik ndër fiset hebraike! Por në realitet, pohimi se “Kosova është Jerusalemi serb”, më tepër ngjason në një krijimtari letrare të zhanrit “fantazi” se sa në një fakt të mirëfilltë historik. Para së gjithash, duhet kuptuar mirë konteksti dhe pesha e Jerusalemit për vet hebrenjtë dhe arabët. Sipas historianëve, lidhja e hebrenjve me Jerusalemin daton qysh në vitin 1000 para lindjes së Krishtit, kur ai u pushtua nga mbreti David; ndërsa, lidhja e arabëve me këtë qytet daton rreth shekullit të 7, pra përafërsisht rreth 1700 vjet pas hebrenjve. Natyrisht se për të dyja palët qyteti mori një rëndësi të veçantë sikurse fetare ashtu edhe kombëtare e politike. Pasi që është i qartë konteksti historik i vet Jerusalemit, të shohim me radhë argumentet në shërbim të demaskimit të pohimit propagandues serb. 1.      Kush janë banorët autoktonë të Kosovës së sotme: Përgjigjen më të mirë mund ta gjejmë vec tjerash edhe te një intelektual i shquar serb, siç është Jovan Cvijiç (1865-1927). Një ndër shkencëtarët më të mëdhenj që pati Serbia, në kohën kur jetoj.  Ai shërbeu si rektor i Universitetit të Beogradit dhe si kryetar i Akademisë Mbretërore të Shkencave dhe Arteve. Më 1918, në revistën shkencore të Shoqërisë Gjeografike Amerikane të Nju Jorkut, ai do botonte një artikull të titulluar “Shpërndarja Gjeografike e Popujve të Ballkanit.”  Aty shkruante “Grekët, shqiptarët dhe arumunët janë popujt më të lashtë. Paraardhësit e tyre janë vendosur në gadishull para erës sonë. Andaj ata mund, në këtë aspekt të konsiderohen banorë autoktonë. Popujt tjerë që erdhën në gadishull nuk u konsoliduan deri në mesjetë, Jugo-sllavët në fillim të kësaj periudhe dhe turqit në fund të saj.” Cvijic, sqaron edhe shtrirjen gjeografike të ilirëve para invasionit të sllavëve. Sipas tij, territori ilir shtrihej në pjesën perëndimore të Gadishullit ballkanik, që nga mesi i Danubit deri në Epir, duke përfshirë rajonet qendrore. Bile nuk lë asnjë dyshim se edhe hapësira ku shtrihet Kosova e sotme, ishte e banuar nga etnosi ilir: “në qendër të gadishullit, në rrethinën e Nishit, në rajonet e Kosovës dhe Dukagjinit dhe rreth zonës së sipërme të vardarit e gjejmë Dardaninë.” Pra, një intelektual serb, të cilit dy vite më parë Akademia Serbe e Shkencave dhe Arteve, i shënoj 150 vjetorin e lindjes në mënyrë të vecante dhe botoj një Atlas në nderim të tij, dëshmon qartë se kush ishin autoktonët e kush ardhacakët në hapësirën e Kosovës së sotme. 2.      Kur u dynden serbët në Ballkan dhe kur e ku u krijua shteti i parë serb: Themeluesi i studimeve të sllavistikës, Pavel J. Šafarik (1795-1861), në studimin e tij “Slowanske Starozitnosti”, që i kushtohet periudhës antike të sllavëve, të botuar në vitin 1837 në Pragë, sqaron dyndjet e serbëve, në hapësirën e Thrakisë dhe Ilirisë, të cilat në atë kohë (gjithnjë sipas tij) banoheshin nga paraardhësit e vllahëve dhe shqiptarëve të sotëm. Ai në studimin e tij jep të dhëna konkrete për origjinën e serbëve; ata janë pasardhës të një kolonie që kishte migruar nga vendi prapa maleve Karpate, pra Galicia lindore. Andaj edhe gjuha e tyre është e përbërë mesatarisht nga idioma që përfshijnë rusishten dhe polonishten. Periudha e migrimit të tyre mendohet të jetë në mes të viteve 634-638 në Ballkan. Ndërsa është interesante të theksohet se tek në verën e vitit 869, një pjesë e Dardanisë, Kosovës së sotme, do përfshihej nën sundimin bullgarë, por jo serb. Historinë e kufijve të Serbisë, do e botonte si studim më 1919, profesori i Universitetit të Beogradit, francezi Gaston Gavier, gjatë periudhës sa në Paris po zhvillonte punimet Konferenca e Paqes. Ai aty thekson se krijesën e parë shtetërore serbe e ndeshim në vitin 822, me qendër dhe të tërin rreth Rashkës, fare pranë Novi Pazarit të sotëm. Ndërsa, zgjerimi i këtij shteti në drejtim të jugut, ndodh tek në shekullin e 12, nën drejtimin e zhupanit Nemanja, i cili arrin në rrjedha të Drinit dhe në Fushë të Kosovës. Ndërsa, deri në fund të shekullit pasues, dinastia serbe arrin të pushtoj gjithë Kosovën, për të kaluar malet e Sharrit e depërtuar në Shkup. Ku në shekullin e 14, kur Serbia arriti zenitin e saj, u shpall perandor Car Dushani dhe Shkupi kryeqytet i Perandorisë së re. Pra, është e qartë se serbët ishin popullsi e ardhur në këtë rajon. Megjithëse ata depërtuan në pjesën më të madhe të Ballkanit që në shekujt e parë të dyndjes, ata nuk u nguliten në hapësirën e Kosovës së sotme deri rreth 500 vjet pasi kishin ardhur në Ballkan, ndërsa shtetin e tyre  të parë dhe historik e krijuan vetëm rreth 150 vjet pasi arritën në Ballkan, fare pranë kufijve verior të Kosovës së sotme, por jo në brendi të saj. Siç del nga të dhënat relevante historike ata ishin popullsi pushtuese, siç do shprehej tekstualisht Cvijiç, kur përshkruante lëvizjet e popullsisë “Pas pushtimit sllav të shekullit të gjashtë, shqiptarët u tërhoqën maleve dhe natyrisht bregdetit të Shqipërisë.” 3.      Kur ranë iliro-shqiptarët në kontakt me krishterimin dhe cili është kontributi i tyre për fenë e krishterë: Nëse serbët sot po trumbetojnë si argument përkatësinë e tyre fetare dhe thirren se janë “mbrojtës” të krishterimit në Kosovë, domosdoshmërish shtrohet pyetja se cila është lidhja e shqiptarëve me krishterimin. Sepse pasi që serbët na qenkan “mbrojtësit” e krishterimit atëherë shqiptarët qenkan “armiqtë” e kësaj feje!? Por argumentet e mirënjohura nga studimet ndërkombëtare mbi krishterimin, dëshmojnë se në trevat ilire depërtimi i krishterimit ka filluar qysh në fillesat e tij. Në Iliri kishte përhapur ungjillin e Krishtit vet apostulli Pal, i njohur si Shën Pali. Ndërsa për fenë e re, ishin martirizuar pikërisht në Ulpianë, në kryeqendrën e Dardanisë antike, pra të Kosovës së sotme, binjakët Flori e Lauri qysh në shekullin e dytë. Aty gjenden edhe mbetjet e kishës ndër më të vjetrat në rajon. Kontributi i vendasve për krishterimin, u njoh duke i shenjtëruar ata, i tillë është Shën Niketa, i cili pohonte se ishte biri i Dardanisë, “Dardanus sum.” I lindur në Dardani ishte edhe perandori Konstadini i parë, ai i cili përqafoj krishterimin si fe dhe e zyrtarizoj atë në Perandorinë më të madhe të kohës. Por edhe një perandor tjetër - Justiniani, ndërtoj kishën më të famshme të Bizantit - Hagia Sofia. Sipas Enciklopedisë Britanike, jo vetëm që ishte i lindur në Dardani, por ishte edhe me etni ilire. Pikërisht në të gjallë të perandorit Justinian, do fillonin sulmet shkatërrimtarë nga sllavët, që prekën edhe Dardaninë. Ndonëse me fushatat e tyre, sllavët patën sukses dhe u vendosën në Ballkan ata i rezistuan krishterimit për shumë kohë, për ta përqafur tek në shekullin e nëntë. Ndonëse krishterimi ndër shqiptarë, u sfidua nga rrjedhat e kohëve, kleri i tyre arriti të ngjitej për t’i shërbyer si drejtues të Selisë së Shenjtë, katër  herë. Kjo dokumentohet edhe nga gazeta zyrtare e Vatikanit “Osservatore Romano” në një artikull të Giovanni Armillota me titull “Papa Klementi XI dhe Familja Albani.” Dhe së fundmi, Vatikani radhës së shenjtorëve, i bashkoj  Shën Terezën, nënë e të varfërve, shqiptaren e lindur në Shkup. Pra shtrohet pyetja logjike nga kush po e mbrojkan serbët krishterimin, nga shqiptarët!4.       E vërteta për Betejën e Kosovës dhe aleancat serbe me Sulltanin: Një ngjarje historike siç ishte Beteja e Kosovës e vitit 1389, morri përmasa mitike ndër popullsinë serbe, duke u bërë një faktor kyç në forcimin e identitetit kombëtar të tyre dhe duke çimentuar idenë e peshës historike të Kosovës për ta. Megjithatë një betejë e largët e cila mund të shërbente si urë për lidhje mes serbëve dhe shqiptarëve, u shndërrua në një mjet të politikës përçarëse serbe në Ballkan. Duke pretenduar se në betejë, serbët e luftuan të vetëm Sulltanin, ata shkuan aq larg sa e deshën edhe Kosovën pa shqiptarë, thua se beteja ishte zhvilluar kundër shqiptarëve, e jo kundër Sulltanit. Por siç do të shprehej diplomati amerikan që ishte i përshirë drejtpërdrejt në konfliktin e fundit shqiptaro-serbe, Christopher Hill “për fillestaret, nuk është e qartë se kush luftojë në anë e kujt, megjithëse shumica e historianëve pajtohen se ata që tash janë shqiptarë pothuajse me siguri luftuan përkrah serbëve dhe të tjerëve duke rezistuar invasionin Otoman në Ballkan, dhe jo në anën e kundërt, siç shpesh është shpjeguar nga serbët. Në fakt, në mesin e shekullit të pesëmbëdhjetë, shqiptarët, nën drejtimin e Gjergj Skënderbeut, luftuan betejë pas beteje kundër pushtimit Otomanë..” Por serbët me dashje lanë gjithçka në harresë, ka dhjetëra referenca të qëndrueshme që dëshmojnë të vërtetën dhe demaskojnë falsifikimin serb. Por meqenëse ato nuk janë përfillur, sot do mbështetemi në një skicë që paraqet Betejën e Kosovës, e që gjendet në “Atlasin e ri, fizik, politik e historik të Perandorisë Osmane”, i botuar në Paris më 1844, nga studiuesi J. Hellert. Aty vërejmë se në anë e sipërme të rrjedhës së lumit Sitnica, ishin të pozicionuara forcat e krishtera, ndërsa nën shkronjën A, paraqiten trupat nën komandën e Vuk Brankoviqit, forcat e të cilit në këtë betejë përbëheshin prej trupave serbe dhe shqiptare. Duhet theksuar se ky atlas mbështetej në veprën voluminoze mbi historinë e Perandorisë Osmane të studiuesit të orientalistikës austriakut - Joseph von Hammer. Por krahas kësaj ngjarje, për të cilën serbët e kanë rikonstruktuar, duke mohuar rolin e shqiptarëve aty. Ata nuk kanë vënë asnjëherë në spikamë, as faktet si në vijim, të cilat i ndeshim tek libri “Historia Gjeografike e Perandorisë Osmane” e autorit Donald E. Pitcher, por jo vetëm aty. Në betejën e Kosovës, përkrah sulltan Muratit kishin luftuar edhe serbë që ishin vasal të tij nga Qystedili dhe Shkupi; pas humbjes së Betejës, serbët pranuan vasalitetin ndaj Perandorisë Osmane, ndryshe nga popujt tjerë fqinjë, si shqiptarët apo hungarezët. Bile vasaliteti i tyre sipas Pitcher ishte i patundur “Stefan Lazarevic u ba vasal i Sulltanit dhe me një besnikëri të patundur mbajti fronin e tij; motra e tij u bë gruaja e Bajazitit, dhe ishte kontingjenti serb ai i cili kontribuoj kryesisht në fitoren e Nikopolisit dhe dëshmoj besnikërinë e eficencën më të madhe në ushtrinë Osmane në Ankara.” Por sipas Pitcher (natyrisht jo vetëm prej tij), edhe princi serb Gjorgje Brankoviç, kishte qenë një ndihmëtar i madh i Perandorisë Osmane. Ai jo vetëm që nuk ju bashkua alencës së krishterë por ndihmojë osmanët që të kishin sukses, pikërisht në Kosovë. “Gjorgje jo vetëm që nuk ju bashkua kryqëzatës së Varnës por duke pamundësuar Hunyadit për t’i bashkuar forcat me Skënderbeun ai kontribuoj shumë në fitoren e Sulltanit në Kosovë më 1448.” Pra, mund të thuhet pamëdyshje se Beteja e Kosovës, është një betejë e popujve të krishterë, përfshirë shqiptarët, e natyrisht nuk mohohet as roli që patën serbët si drejtues. Megjithatë është tërësisht e pasaktë pesha që serbët i japin ne historiografinë e tyre kësaj beteje. Aq më tepër që pas humbjes, ata u vunë në tërësi në shërbim të Sulltanit, ndryshe nga popujt tjerë përfshirë edhe shqiptarët. Duke kontribuar kështu, në fuqizimin e Perandorisë në shekullin e parë të pranisë së saj në këtë pjesë të Ballkanit. Ndërkohë qëndresa e heroit të shqiptarëve – Skenderbeut, ishte aq e vlefshme për botën e krishterë, sa që papa nuk hezitoj te quante atë “Atlet i Krishtit.”Nëse do i analizojmë me kujdes vetëm këto çështje që u trajtuan më sipër, ku përfshihen: banorët autoktonë të trevës së Kosovës së sotme që ishin ilirët, paraardhësit tanë (këtë e pohon edhe një nga shkencëtarët më të mëdhenj serb se ilirët ishin pikërisht shqiptarët e sotëm); dyndjen serbe në Ballkan, pra një popull ardhacakësh dhe fillet e krijese së parë shtetërore serbe, e cila nuk kishte shtrirje mbi Kosovën, çdo gjë duket e qartë. Kjo do thotë se lidhja e serbëve me Kosovën e sotme, është të paktën 1500 vjet më e vonë se sa e ilirëve, të cilët i kishte përshkruar si banorë të kësaj hapësire babai i historisë – Herodoti rreth vitit 450 p.e.s; po ashtu lidhja e banorëve të kësaj hapësire dhe kontributi i tyre për krishterimin, qysh nga fillet e tij, duke i bërë shqiptarët jo vetëm popull autokton në Evropë, por edhe ndër popujt me historinë më të hershme të lidhjes me krishterimin në Evropë dhe kontribuues të mëdhenj të saj; si dhe Beteja e Kosovës ku shqiptarët jo vetëm që ishin rreshtuar përkrah forcave të tjera rajonale të krishtera të kohës, por ata vazhduan qëndresën vetmohuese për pothuajse edhe një shekull ndryshe nga serbët, të cilët në betejën e dytë të Kosovës penguan pikërisht bashkimin e forcave shqiptare e hungareze, në një betejë e cila nëse do kishte rezultate të tjera, mund të kishte ndryshuar edhe rrjedhat e historisë.             Fare në fund natyrshëm del konkluzioni, se Kosova si vend në qendër të Ballkanit u bë urë lidhëse midis kulturave dhe historisë së popujve të ndryshëm, andaj edhe morri rëndësi historike për këta popuj. Por kjo nuk nënkupton, të drejtën historike të serbëve mbi Kosovën. Si mundet një popull të përvetësoj të drejtën mbi një territor të cilin e ka pushtuar me forcë dhe e ka mbajtur vetëm në disa periudha të shkurtra historike, nëse e krahasojmë me tërësinë e historisë së trevës së Kosovës. E drejta historike është e shqiptarëve, por Kosova është atdheu i përbashkët i popujve që jetojnë në te. Shqiptarët ka dekada që përkatësisë së tyre kombëtare, i kanë shtuar edhe përcaktimin gjeografik – shqiptarë të Kosovës, sa më përpara që serbët vendas të pranojnë një gjë të tillë, paqja dhe perspektiva zhvillimore evropiane do t’ia zërë vendin armiqësisë dhe rivalitetit mes këtyre dy kombeve.  (Autori ka shërbyer gjatë periudhës prej gushtit 2015 deri në qershor 2017, si përfaqësues i Ambasadës së Kosovës në Bruksel në ekipin e Kosovës për dialog teknik me Serbinë) TweetData:01 Shkurt 2018 15:15				Autori:Haxhi Bajraktari				