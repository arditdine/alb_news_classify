Në listën disaemërore të personave që po hetohen për abuzim dhe tjetërsim të pronës publike në bregdetin e Spillesë, qëndron edhe ai i kryebashkiakut të Rrogozhinës, Beqir Nuredini, për të cilin gjykata ka vendosur t’i bllokojë pasaportën.Vetëm pak orë pasi iu ndalua dalja jashtë vendit, Nuredini ka reaguar duke u shprehur se ka “zbatuar procedurën që parashikon ligji për përcelljen  e praktikave për regjistrim fillestar të pronave, të aplikuara nga banorët e zonës”.Kreu i Bashkisë Rrogozhinë distancohet nga çdo akuzë që rëndon mbi të sipas Prokurorisë.“Duke marrë shkas nga çështjet e ngritura nga Prokuroria, si Kryetar i Bashkisë Rrogozhinë, mbështes hetimet dhe vënien para përgjegjësisë së autorëve. Distancohem nga çdo akuzë që është bërë. Nga hetimet e Prokurorisë jam njohur me disa dokumente, të cilat ishin te falsifikuara. Për këto falsifikime unë kam bërë denoncim në organet përkatëse”, thotë Nuredini.Ai shton se masa ‘Detyrim Paraqitje’, e caktuar nga Gjykata, ishte e papritur. “Kjo për shkak se unë kam qenë gjithmonë i gatshëm gjatë hetimeve dhe kam vënë në dispozicion të Prokurorisë çdo dokument dhe dëshmi që më është kërkuar. Gjithsesi mbetem i hapur për çdo hetim”, argumenton ai.Nuredini argumenton më pas se “falë ndërhyrjeve të bëra nga Bashkia Rrogozhinë, Plazhi i Spillesë është kthyer në një ndër destinacionet më të rëndësishme turistike në vend”.“Kjo vërtetohet edhe nga frekuentimi që është bërë nga qytetarët përgjatë 2017-së. Nga një rrënojë, Plazhi i Spillesë është kthyer ndër plazhet më të kërkuara nga shqiptarë dhe të huaj. Janë më shumë se 20 mijë pushues në vit, që frekuentojnë Plazhin e Spillesë, falë këtyre ndërhyrjeve të bëra në 2 vitet e fundit”, thekson kryebashkiaku.20 shkurt 2018 (gazeta-Shqip.com)