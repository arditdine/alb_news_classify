Salla e parlamentit është përfshirë sot nga akuza dhe kundërakuza të forta midis aktorëve të klasës politike. Për t’iu përgjigjur kreut të Partisë Demokratike, Lulzim Basha në foltore doli menjëherë pas tij, kreu i Grupit të PS, Taulant Balla.Teksa Basha dhe Grupi i PD po largoheshin nga salla, Balla tha se kryedemokrati është nën hetim për një aferë të një lobimi të paligjshëm në SHBA.“Lulzimi po hetohet nga prokuroria për një aferë të një lobimi të paligjshëm. Si gjithmonë Lulëzimi kësaj here ka vendosur të dërgojë Arben Ristanin pranë Prokurorisë që të japë dëshmi për çfarë po heton Prokuroria. Dhe kam frikë se Ristani do marrë përsipër përgjegjësitë e Lulëzimit”, tha Balla.Balla duke cituar një raport sipas tij të ardhur nga Belgjika, tha se Partia Demokratike e drejtuar nga Sali Berisha është financuar nga bandat kriminale shqiptare që veprojnë në territorin belg.Nën moton “Krimi nuk ka flamur”, Balla kërkoi që të gjitha forcat politike të bëhen bashkë për ta luftuar këtë të keqe të madhe.“Krimi është një e keqe e madhe, por nuk luftohet krimi duke nxirë Shqipërinë në sytë e të huajve”, ishte mesazhi i kreut të Grupit të PS për kolegët e tij nga opozita.26 shkurt 2018 (gazeta-Shqip.com)