Ministria e Jashtme ka dalë me një deklaratë zyrtare ku bën me dije se çështjeve të ngritura të martën nga Presidenti i Republikës do t’u përgjigjet në rrugë institucionale.Jozyrtarisht burimet i thanë Top Channel se diplomacia shqiptare i ka gati emrat, që do t’i jepen Presidentit Meta, e shumta të enjten. Ajo që Top Channel ka mësuar në Athinë dhe Tiranë është se pala greke do të paraqitet në negociatat teknike me vetëm 4 negociatorë, sepse numri i institucioneve të përfshira nga pala greke është vetëm 3.Kurse në rastin e Shqipërisë, numri i negociatorëve do të varet nga institucionet e përfshira. Deri tani janë 10 institucione, si Ministria e Jashtme, ajo e Mbrojtjes, Instituti i Gjeografisë e të tjerë. Por, Presidenti i Republikës ka kërkuar përfshirjen edhe të tre institucioneve të tjera dhe Ministria e Jashtme ka ndërmend ta pranojë edhe këtë kërkesë, ndaj numri i negociatorëve shqiptarë do të jetë të paktën 13, përkundër vetëm 4 për palën greke.Në të gjithë këtë histori, qeveria shqiptare ka aplikuar një profil të ulët, duke privilegjuar komunikimin në rrugë institucionale dhe jo publik, pavarësisht kostove që kjo i ka shkaktuar në sytë e opinionit publik për mungesë transparence.Duke aplikuar këtë profil të ulët, qeveria shqiptare mesa duket nuk do që në media të filtrojnë detaje, që pala greke mund t’i përdorte në avantazhin e saj. Por, dalja në konferencë për shtyp e kreut të shtetit po e detyron Ministrinë e Jashtme, që t’i përgjigjet Presidentit Meta me qetësi dhe ndoshta edhe me dashuri, sepse qeveria shqiptare është nën presionin e kohës.Të njëjtat burime konfirmuan për Top Channel se as Presidenti Meta nuk synon të bllokojë negociatat. Përveç një sinjali që mesa duket do të çojë në Athinë se është ai njeriu i çështjes, Presidenti Meta, shpjegojnë burimet, nuk do të donte të merrte përsipër koston e dështimit të heqjes së ligjit të luftës, as të dështimit për gjetjen e një zgjidhje përfundimtare për pronat e shqiptarëve në Greqi.I vetmi shqetësim i qeverisë shqiptare, këmbëngulin burimet, është që detaje të negociatave, që vetë diplomacia shqiptare e pranon se janë delikate, të mos dalin në publik. Çdo publikim i tyre, përveç se do të dobësonte pozitën negociuese të Shqipërisë, mund të sillte edhe një përdorim për politikë të brendshme, një ushtrim ky aspak i lehtë edhe për palën greke, ku njësoj si në Shqipëri, opinioni publik është mjaft i ndjeshëm ndaj çdo lëshimi eventual ndaj palës tjetër. /Top Channel/