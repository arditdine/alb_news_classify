Rrethi vicioz, ku na kanë futur pushtetarët aktualë, sidomos kjo Qeveri, e prej të cilës nuk po mund të dalim tash sa kohë, ka zënë fill më herët, konkretisht nga sajesat e mëhershme, sidomos ajo rreth demarkacionit, të cilat janë përdorur si pretekst për ardhje në pushtetMos pasja e raporteve të mira me SHBA-n është bërë parakusht për ekzistimin e Qeverisë Haradinaj. Demarkacioni, Gjykata Speciale, por edhe Ushtria, janë tri nga më shumë çështje, për të cilat pushtetarët aktualë, posaçërisht Qeveria në njërën anë dhe SHBA-t në tjetrën, kanë jo vetëm mospajtime, por edhe qëndrime diametralisht të kundërta. Çka është më e keqja duket se për këtë, Qeveria aktuale sikur nuk po brengoset, apo së paku dëshiron ta lë këtë përshtypje, mbase me shpresën se, kjo do të lexohet nga qytetarët si konsekuencë morale, për të mos u zmbrapsur nga bindja e më hershme politike, sidomos sa i përket demarkacionit. Përkundrazi ajo po vazhdon avazin e vjetër, thua se SHBA është një vend ordiner pa ndikim, në një cep të largët të botës. Në anën tjetër ShBA-t janë duke u munduar që ky realitet, në raport me pushtetarët aktual të ndryshoj. E kuptueshme edhe kjo përpjekje e SHBA-s. Sepse, Kosova shtet i qëndrueshëm demokratik e properëndimor, është storie që me funksionimin e saj, justifikon gjeopolitikat evro-atlantike mbi shpërndarjen e liberal-demokracisë dhe mbi intervenimet kudo në botë, në ato vende ku ka spastrim etnik, gjenocid apo rrezikim të paqes përmasash të patolerueshme. Mbase edhe për këtë dimension prej konsiderate miqësore, qeveritarët tanë aktual janë të vetëdijshëm dhe, duket se i japin të drejtë vetes ta kenë luksin e vazhdimit të politikave të mospajtimit me SHBA-t.Por edhe përkundër kësaj SHBA-t janë sa tolerante aq të drejtpërdrejta në atë që thonë e bëjnë me qëllim që të mos ngecet, por të zgjidhen problemet, tashmë të grumbulluara dhe shumë të rëndësishme edhe për kualitetin e jetës së qytetarit edhe për të ardhmen e vendit tonë. Por që të tejkalohen mospajtimet Qeveri – SHBA, qeveritarët aktual duhet t’i ndryshojnë qëndrimet e tyre. Duhet që në rend të parë çështjen e demarkacionit ta shtyjnë tutje dhe ta rekomandojnë votimin e variantit të “Komisionit Meha”. Duhet ta lënë përpjekjen për shfuqizimin e “Gjykatës Speciale”. Gjithashtu, duhet që konvertimin e FSK në Ushtri të mirëfilltë (FAK) ta bëjnë në harmoni me ndryshimet kushtetuese. Dhe tash sa kohë asnjëra nga këto tri çështje kruciale nuk po ndodhin. Qeverie po vazhdon me të sajën. Pse ? Sepse nëse Qeveria aktuale do të vepronte kështu, sidomos me këto tri çështje, kjo do të nënkuptonte vdekje e saj moralo-politike, e rrjedhimisht edhe pamundësi faktike për të vazhduar krenare dhe me etikë të mjaftueshëm për të qeverisur me këtë vend.  Sipas këtij perceptimi, kjo i bije që, pajtimi me SHBA-n do të thoshte, pajtim për të qeverisur me marre. Lexuar politikisht këtë gjendje mund të konstatohet se nuk mund dikush të të ndihmoj nëse e refuzon ndihmën që të ofrohet. Thjeshtë SHBA-t nuk po mund të na ndihmojnë edhe pse janë duke bërë përpjekje për ta bërë këtë. Për më keq, kjo Qeveri, po e refuzon këtë ndihmë të SHBA-s me të vetmin qëllim për ta mbrojtur veten e saj, përkatësisht, për ta vazhduar me çdo kusht qeverisjen. Thënë më konkretisht, nëse e pranon këtë ndihmë dhe këshillë nga SHBA, ajo, për shembull, duhet ta kaloj demarkacionin ashtu sikundër këtë e sugjeron pa ekuivoke SHBA tash sa kohë. E nëse kjo ndodhë, atëherë nuk mbetet moral politik as tjetër, për të vazhduar më qeverisjen. Ngjashëm mund të thuhet edhe për Gjykatën Speciale. Si të pranohet ajo çfarë thonë SHBA-t dhe jo vetëm SHBA-t për këtë çështje, kur pushtetarët aktual për interesa më shumë klanore e biznesore, të një rrethi njerëzish të bashkuar që nga paslufta, janë kurthuar me fjalët e tyre refuzuese, në emër të një patriotizmi. Prandaj ata, duke u thirrur në emër të një patriotizmi që e definojnë si ju konvenon atyre, më parë i mbajnë gjallë dhe aktive mospajtimet me SHBA-t, sesa prishjen me disa njerëz, që mund të jenë viktima të kësaj gjykate, e pakënaqësia e të cilëve mund ta rrezikonte mbetjen e tyre në pushtet.    Thënë përmbledhtazi, krejt ky rreth vicioz, ku na kanë futur pushtetarët aktualë, sidomos kjo Qeveri, e prej të cilës nuk po mund të dalim tash sa kohë, ka zënë fill më herët, konkretisht nga sajesat e mëhershme, sidomos ajo rreth demarkacionit, të cilat janë përdorur si pretekst për ardhje në pushtet. Dilema e pushtetarëve, të pajtohen me SHBA-t apo të vazhdojnë me qeverisje, pavarësisht këtij raporti, po na kushton shumë si shoqëri. Në përpjesëtim funksional me këtë gjendje, opozita duhet të jetë larg më aktive, e sidomos më unike në strukturimin e  një projekti opozitar, për ta ndalur këtë të keqe. Por si duket kjo Qeveri është me fat që ka një opozitë sikundër është kjo aktualja. Fatkeq është qytetari i Kosovë. Për këtë përgjegjësinë më të madhe sigurisht se e bartë VV-ja e cila tani për tani është në gjendje ‘nokdauni politik’ dhe nuk ka as kohë as energji të merret me atë çka është parimisht e obliguar tani -me opozitarizëm. Për fatin e mirë të Qeverisë, duket se kjo gjendje do të zgjatë edhe më. TweetData:29 Janar 2018 13:00				Autori:Faton Abdullahu				