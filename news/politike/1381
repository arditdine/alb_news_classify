TIRANË- Nënkryetari i LSI-së Luan Rama i ka bërë një shpjegim të gjatë sot dy instrumenteve muzikorë, fyellit e kavallit nisur nga përdorimi i këtij të fundit në deklaratat e kryeministrit Edi Rama. Duke marrë shkas nga deklaratat e kryeministrit me akademikë e pedagogë, Luan Rama e korrigjon kryeministrin për përdorimin e shprehjes ‘jeni bishti i fundit i kavallit’, duke cituar popullin me ‘vrima e fundit e kavallit’. “Por që i përndritshmi ynë kryeministër të mos gabojë herë tjetër i duhet treguar kavalli!”, thotë Luan Rama.DEKLARATA E NËNKRYETARIT TË LSIKryeministrit i duhet treguar kavalli!Pasi e cilësoi Akademinë e Shkencave agjenci funerali, pasi mediat e vendit të vet që e pasqyrojnë atë ditë për ditë e deri në neveri i quajti kazan, kryeministri ynë mblodhi Senatin e Universitetit të Tiranës për t’jua thënë në sy që “jeni bishti i fundit i kavallit”!Teksa e dëgjova këtë “krahasim” e shikoja senatorët e universitetit tonë që dëgjonin gojëhapur ekselencën e tij, zotin Kryeministër, mendova se qe një lapsus e jo lajthitje shprehja “bishti i fundit i kavallit”, të cilën senatorët tanë universitarë nuk e vunë re, se helbete, si profesorë me një barrë mend, kishin nivelin e bisedës tek drynat e bravat e dyerve të tyre!Mirëpo, kur të njëjtin “krahasim”, i përndritshmi ynë Kryeministër e përsëriti edhe në sallën e Kuvendit në përpjekje për të ironizuar opozitën, u duk qartë se nuk ishte më një lapsus, që gjithkujt mund t’i ndodhë, po ishte lajthitje!Sepse shprehja popullore nuk është “bishti i fundit i kavallit” siç e tha Kryeministri, por vrima e fundit e kavallit, siç e thotë populli, që i referohet kavallit si instrument popullor, i ngjashëm me fyellin, por më i gjatë e me më shumë vrima.Sipas fjalorit të gjuhës së sotme shqipe, kavalli është fyell i madh me tytë prej druri dhe me gojëz në trajtë sqepi.E për të mos lënë shteg për ndonjë paqartësi, po i shpjegojmë zotit Kryeministër se çfarë është fyelli, që të kuptojë më mirë edhe kavallin.Fyelli është vegël muzikore si gyp i hollë e i gjatë, prej druri a prej metali e me disa vrima, së cilës i bien duke i fryrë me gojë.Pra, edhe fyelli, edhe kavalli janë instrumente muzikorë popullorë të së njëjtës familje, si gyp i hollë e i gjatë, gjithnjë bosh nga brenda, me të vetmin ndryshim që kavalli është fyell më i madh ose më i gjatë dhe ka më shumë vrima.Referuar formës së tyre e faktit që nga brenda janë bosh, mençuria popullore na ka dhënë një mori shprehjesh frazeologjike që shpesh herë përdoren si krahasim, ndër to ka edhe me tone ironizuese, stigmatizuese e shpesh herë edhe tallëse, si për shembull: shtati pyll e mendja fyell!Për koherencë me terminologjinë e kryeministrit, meqë ai përdori kavallin, po ju sjell në vëmendje edhe një shprehje tjetër: bjeri kavallit!Por që i përndritshmi ynë kryeministër të mos gabojë herë tjetër e të mos thotë “bishti i fundit i kavallit” në vend të “vrima e fundit e kavallit” i duhet treguar kavalli!(m.k/BalkanWeb)