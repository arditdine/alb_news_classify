Nga Elton LekaPrej disa ditësh jane arrestuar disa ish- zyrtarë të cilët akuzohen për shpërdorim detyre. Duke u nisur nga parimi i pafajësisë të akuzuarit nuk janë të dënuar por të pafajshëm deri në një vendim ndryshe nga Gjykata e Shkallës së Apelit. Këto arrestime kanë ndodhur për shkak të mospërfundimit të dy rrugëve si ajo e Gjinarit dhe Tiranë-Elbasan, rrugë të cilat kushdo qytetar i ndershëm por edhe i pandershëm beson që nuk janë përfunduar për shkak të vjedhjes së saj.Vjedhjen se kush e ka bërë duhet ta hetojë prokuroria dhe gjykatat e këtij vendi. Por më ka bërë shumë përshtypje se si njerëz të kalibrit intelektual si zoti Lubonja të dalin në mbrojtje të këtij korrupsioni galopant që ka përfshirë zyrtarë të këtij vëndi, te cilët kanë për detyrë të menaxhojnë paratë e qytetarëve dhe jo ti shpërdorojnë ata duke i grabitur dhe futur në xhepin e tyre apo të familjarëve. Por Lubonja për këto akuza ndaj zyrtare të lartë të shtetit për shpërdorimin e parave të qytetarëve mendon se kjo është një drejtësi selektive, pra një sulm politik ndaj kundërshtarëve politike si LSI dhe PD.Gjithashtu Lubonja mendon dhe është me parimin që, ose kapi të gjithë killerat që kanë kryer vrasje ose mos kap asnjë. Dhe e fundit por jo vetëm, deklaron se kjo që po ndodh është një fasadë për ndërkombëtarët duke i treguar atyre qe kinse reforma ne drejtësi ka filluar të funksionojë.Në radhë të parë ajo që nuk duhet harruar asnjëhere kur flasim për këto akuza korrupsioni ndaj zyrtarëve të lartë të shtetit është fakti i pakundërshtueshëm dhe i qartë që rrugët nuk janë aty u duhet të ishin dhe qytetarët, edhe pse paratë i kanë paguar nuk e kanë produktin rrugë.Pra kemi qartazi përgjegjësi penale dhe është institucioni i prokurorisë dhe gjykatës që duhet të mbrojë interesat dhe paratë e shqiptarëve në ketë rast. Pretendimi se janë të LSI apo të PD, që do të thotë po sulmohet opozita shqiptare, është i pabazuar në asnjë doktrinë juridike e cila nuk i diskriminon hajdutët sipas përkatësisë politike por hajduti është hajdut dhe nuk ka asnjë ngjyrë politike.Paraja ka ngjyrë, hajduti jo. Si mund të jetë selektiv një akuzë për korrupsion për një krim që është kryer në kurriz të qytetarëve një zot e di. Ky vend ka vuajtur dhe vuan nga pandëshkueshmeria e zyrtarëve dhe mungesa e cfarëdo lloj përgjegjësie nga ana e tyre për vjedhjet direkte apo indirekte, abuzimet, vrasjet apo mos kryerjes së detyrës. Prandaj kapja e cfarëdo lloj killeri, hajduti apo abuzuesi do të ishte progres për një drejtësi e cila ne shqiptarët mendojmë që nuk bëhet kurrë për shkak se askush nuk mban përgjegjësi për vepra penale dhe civile që bën.Duke e marre si gjithmonë të ërtetë që mbas zeros vjen gjithmonë njëshi dhe për të shkuar te treshi duhet të kalonsh nga dyshi. Gjithashthu edhe në SHBA, kur arrestuan gangsterin Al Capone, akuza që i bënë ishte evazion fiskal dhe jo vrasje, dhunë apo vjedhje sepse sistemi i drejtësisë dhe i policisë nuk arrinte dot të gjente prova për këto akuza, jo vetëm prej aftësisë së tij për të fshehur provat por edhe për shkak të korrupsionit në sistemin e drejtësisë. Për më tepër, nuk mund të pretendosh të kapësh peshqit e mëdhenj kur nuk je i zoti apo nuk ke kapacitetet të kapësh të vegjëlit.Për më tej, të thuash që të kapen të gjithë killerat, pastaj të bëhet drejtësi është njësoj sikur një killer në gjykatë të mbrohet duke thënë meqenëse ju nuk keni dënuar fajtorët e vrasjeve të 21 janarit as unë nuk duhet të dënohem për vrasje.Dhe në fund përsa i përket pretendimit se kjo është një fasadë për ndërkombëtaret, a thua nderkombëtarët janë të lindur dje dhe Ne, kodoshet e Ballkanit do ti bëjmë një shfaqje pa aktore, ku rolin kryesore do ta luajë skena dhe jo aktorët. Harrojeni që ndërkombëtarët të gënjëhen me përralla dhe fjalë boshe ku do të mungojnë shifrat dhe rezultatet konkret dhe kjo tregohet prej faktit që ata nuk i kanë hapur negociatat deri sot sepse nuk ka pasur rezultate konkrete. Pra e thënë popullorce, ndërkombëtarëve nuk ja ha qeni shkopin kollaj.Si përfundim mendoj që duke ngritur këto pretendime, duke mos u bazuar në asnjë fakt juridik apo të vërtete, akuzat se po sulmohet opozita, se po bëhet drejtësi selektive apo se kjo është thjesht fasadë ndaj ndërkombëtarëve, nuk bëjnë gjë tjetër vecse mbrojnë në mënyrë indirekte ata të cilët mund të kene abuzuar me paratë e qytetarëve dhe duke e dekurajuar e baltosur të gjithë procesin që po bëhet për të nxjerrë në pah se kush janë ata që kanë marrë paratë e rrugëve që nuk u bënë kurrë rrugë. (TemA)