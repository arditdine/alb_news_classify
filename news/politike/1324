TIRANË- Kreu i grupit parlamentar të LSI-së Petrit Vasili ka kërkuar që DEA amerikane të stacionohet në Shqipëri. Kërkesa e tij vjen pas kapjes së 613 kg kokainë në Portin e Durrësit të nisura nga Kolumbia. Vasili thotë se kapja e kësaj sasie është shokuese dhe provë e kthimit të Shqipërisë në vend shumë të rrezikshëm të trafikut ndërkombëtar të drogave të rënda. “DEA të stacionohet në Shqipëri. Kapja e sasisë shokuese të kokainës është provë e kthimit të Shqipërisë në vend shumë të rrezikshëm të trafikut ndërkombëtar të drogave të rënda dhe i krimit të organizuar. Roli i partnerëve ndërkombëtarë i paçmueshëm. Kreu i antimafias italiane e paralajmëroi qartë në Tiranë jo më larg se dje…vetëm kryeministri nuk e dëgjoi, si duket ishte i zënë me organizimin e kësaj që i dështoi sot. Në SHBA kemi kërkuar që DEA të stacionohet në Shqipëri. Ripërsërisim sot me forcë që DEA duhet patjetër të stacionohet në Shqipëri pasi droga dhe krimi i organizuar në Shqipëri është bërë rrezik kombëtar dhe rajonal dhe koha nuk pret më përpara se të jetë shumë vonë”, deklaron Vasili.(m.k/BalkanWeb)