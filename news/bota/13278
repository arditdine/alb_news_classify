Presidenti i Shteteve të Bashkuara, Donald Trump mund të dëbojë 20 diplomatë rusë si kundërpërgjigje ndaj helmimit të ish-spiunit rus në Britani.Mediat e huaja bëjnë me dije se vendimi mund të merret më 26 mars dhe se ky vendim me gjasë mund të varet nga lëvizjet e aleatëve europianë, në përgjigje ndaj sulmit me agjent nervor në qytetin Salisbury të Britanisë.Zëdhënësi i Shtëpisë së Bardhë, Raj Shah ka thënë se Uashingtoni po e konsideron mundësinë e dëbimit të diplomatëve, por nuk ka dhënë më shumë detaje.“Shtetet e Bashkuara qëndrojnë përkrah Mbretërisë së Bashkuara në dënimin e veprimeve të Rusisë. Presidenti gjithmonë e konsideron mundësinë për të mbajtur përgjegjëse Rusinë për veprimet keqdashëse”, ka thënë ai.Ish-spiuni rus, Sergei Skripa dhe vajza e tij Yulia, u gjetën pa ndjenja më 4 mars dhe vazhdojnë të jenë në gjendje kritike.Zyrtarët britanikë akuzojnë Moskën se qëndron pas këtij sulmi, qëndrim të cilin e ka shprehur edhe Bashkimi Europian.Londra ka dëbuar 23 diplomatë rusë në përgjigje të helmimit. Moska ka mohuar çdo përfshirje dhe është kundërpërgjigjur duke dëbuar 23 diplomatë britanikë nga Rusia.26 mars 2018 (gazeta-Shqip.com)