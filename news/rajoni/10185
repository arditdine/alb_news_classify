Procesi i votimit për zgjedhjet Presidenciale në Mal të Zi kaloi i qetë në 1200 qendrat e votimit. Të drejtë vote kishin 520 mijë malazezë, ku 22 mijë prej tyre janë shqiptarë.Në garë janë 7 kandidatë, por përballja e fortë është ajo e Milo Gjukanoviç, liderit pro-europian, partia e të cilit udhëheq Malin e Zi prej 28 vitesh dhe në anën tjetër, Mladen Bojaniç i Frontit Demokratik një parti kjo nacionaliste ekstremiste proserbe. Shqiptarët në Mal të Zi u bashkuan për të dhënë votën për Milo Gjukanoviçin. Analistët në Ulqin thonë se kjo është zgjidhja për të shpëtuar jo vetëm shqiptarët, por gjithë politikën e rajonit.“Është një moment kritik, ku të gjitha arritjet e Malit të Zi drejt Europës dhe të gjitha arritjet e shqiptarëve këtu vihen në pikpyetje të madhe nëse nuk fiton Gjukanoviçi”, thotë analisti Ali Sala. “Do të fitojë Milo Gjukanoviçi që në raundin e parë dhe se kjo fitore do jetë një fitore edhe për shqipëtarët”, deklaron Haxhi Shabani.“Në këto 30 vite partia e Gjukanoviçit është dashur të bëjë më shumë për të drejtat e shqiptarëve, por megjithatë tani është një moment kur duhet të votohet Gjukanoviç”, thotë gazetari Ismet Kallaba. Zgjedhjet në Mal të Zi u monitoruan nga 2000 mijë vëzhgues dhe 30 media të huaja, duke treguar interes për drejtimin që do marrë shteti më i vogel në Ballkan, një drejtim perëndimor në NATO drejt BE –së, apo kthim vite pas drejt politikave proserbe. Top Channel