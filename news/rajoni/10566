Nga 220 mjekë të diplomuar brenda vitit në Maqedoni, 173 prej tyre ikin jashtë vendit për të ushtruar profesionin.Këta të dhëna të bëra publike nga ‘Oda e Mjekëve të Maqedonisë’ kanë nxitur reagime të shumta tek shoqatat joqeveritare që merren me probleme në sektorin e shëndetësisë, shkruan ‘Alsat’.Nga shoqata e mjekëve të përgjithshëm bëjnë me dije se nuk është vetëm aspekti financiar, ai i cili shtyn mjekët të ikin nga vendi.Sipas tyre kaosi që ekziston në Shëndetësinë Publike, mungesa e respektit ndaj bluzës së bardhë dhe mosreagimi i institucioneve kompetente për mbrojtjen e mjekëve, i shtynë ata që të largohen.Kryetari i Shoqatës së Mjekëve Shqiptar, Nevzat Elezi shpreh nevojën për ekzistencën e një ligji të posaçëm, i cili do t’i mbronte interesat dhe nevojat e mjekëve. Sipas tij kuadri ligjor do të kishte përmirësuar statusin e mjekëve dhe do të kishte ndaluar emigrimin e tyre.Sipas analizave të ‘Odës së Mjekëve’, nëse kjo gjendje nuk gjen përmirësim, pas tre vitesh Maqedonia do të përballet me mungesë të theksuar të kuadrit mjekësor.