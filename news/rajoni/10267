Bashkimi Europian po bën presion ndaj Beogradit e Prishtinës për gjetje të shpejtë të zgjidhjes së marrëdhënieve të tyre, shkruan sot gazeta beogradase “Blic”, transmeton Koha.net.Sipas kësaj gazete, e cila s’e përmend faktin e shpalljes së pavarësisë së Kosovës, në tavolinë janë pesë zgjidhje të mundshme, që nga, modeli qipriot, ai i dy Gjermanive, unionit real dhe i ndarjes reale.Nën rrethanat e presionit dhe synimit drejt Bashkimit Europian, Serbia po i afrohet momentit të zgjidhjes së problemit të Kosovës, shkruan kjo gazetë.Modeli i dy Gjermanive, Lindore e Perëndimore, që u krijuan në kohën e ndarjes së botës në blloqe, të cilat s’e njohën njëra – tjetrën, ishin anëtare të OKB–ës dhe nuk e bllokonin njëra – tjetrën.Ky model përmendet që nga viti 2007 e i fundit që u thirr në të ka qenë ministri gjerman i Punëve të Jashtme Sigmar Gabriel.Ky model në Perëndim pëlqehet por s’ishte pritur mirë në Beograd sepse ai thotë se Serbia duhet ta pranojë realitetin e pavarësisë së Kosovës.Unioni real, është model që i pëlqen Vuçiqit. Këtë propozim e ka paraqitur profesori serb Vladan Kutleshiq.Thelbi i propozimit është Federatë e shteteve të pavarura të Serbisë e të Kosovës që do të ishin të lidhura përmes politikave të njëjta doganore, tregtare e monetare.Në qarkullim është edhe zgjidhja me kufizim – ndarje sipas çelësit nacional. Këtë ide më së shumti e paraqet ministri serb i Punëve të Jashtme Ivica Daçiq, shkruan blic, transmeton Koha.net. Sipas saj, Kosova do të ndahej në atë që është serbe dhe në atë që është shqiptare.Përmendet edhe modeli qipriot, konflikt i ngrirë ndërmjet dy etnive në konflikt që do ta njihnin njëra – tjetrën aq sa është e duhur për funksionim normal të territorit. Këtë e kishte propozuar Oliver Ivanoviq, i vrarë më 16 janar në Mitrovicë.Modelin e Hong Kongut në vitin 2007 e kishte propozuar pala serbe që udhëhiqej nga Vojislav Koshtunica. Ky propozim parashihte autonominë më të madhe të mundshme të Kosovës në kuadër të Serbisë. Kjo zgjidhje ishte ofruar si e përkohshme me afat dhjetëvjeçar. Kosova që s’ e ka pranuar kurrë këtë propozim, ka shpallur pavarësinë e vet dhe atë tashmë e njohin më shumë se 110 shtete të botës. (b.an)