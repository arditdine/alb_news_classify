Presidenti serb Aleksandar Vuçiç u përpoq të shpjegonte përmes terminologjisë së lojës së Shahut, pozitën e vështirë në të cilën gjendet Serbia për çështjen e Kosovës.“Po luajmë Shah pa mbretëreshë dhe torrë. Po përpiqemi të dalim ‘Pat’. Mbreti ynë është i bllokuar në qoshe dhe ushtarët nuk e lenë të lëvizë për të marrë një barazim”.Shpjegimin e bëri gjatë një interviste në studion e radiotelevizionit publik serb RTS, pas kthimit nga Gjermania ku u takua me kancelaren Angela Merkel. Vuçiç tha se me Merkelin kishte diskutuar për mundësitë e zgjidhjes së çështjes së Kosovës.Në konferencën për shtyp që zhvilluan të martën në Berlin, kancelarja Merkel kërkoi nga Serbia të normalizojë marrëdhëniet me Kosovën dhe të dyja vendet të nënshkruajnë një marrëveshje kontraktuale. Por ajo tha se nuk ishte personi i duhur për të propozuar zgjidhje. Për Vuçiçin, Serbia është e gatshme të pranojë një zgjidhje për Kosovën, nëse të dyja palët humbin diçka. E rëndësishme për të, është që zgjidhja të pranohet edhe nga shqiptarët, që në të ardhmen të mos ketë më konflikte mes dy palëve.Por Serbia e ka të qartë se pa njohjen e pavarësisë së Kosovës nuk mund të integrohet në Bashkimin Europian, sikurse u shpreh ministri i jashtëm gjerman Zigmar Gabriel gjatë vizitës së tij në Prishtinë më herët gjatë këtij muaji.Tv Klan