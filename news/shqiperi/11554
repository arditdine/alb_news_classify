Janë 10 deputetë të Kuvendit të Shqipërisë, të cilët përfitojnë ndihmë nga shteti për qiranë e shtëpisë në Tiranë, në një shumë prej 35 mijë lekësh të reja.Sipas listës të publikuar nga Top Channel, deputetët që marrin paratë e qirasë nga shteti janë nga të dyja palët, si të opozitës, ashtu edhe të pushtetit. Ata kanë shfrytëzuar të drejtën që u jepen me ligj, sipas të cilave një deputet që nuk banon në Tiranë, i garantohet ndihmë financiare nga shteti.Mes tyre bie në sy emri i Nard Ndokës, pasuria e të cilit arrin më shumë se 900 mijë euro, ish-kryetari i Bashkisë së Beratit, Fadil Nasufi dhe ish-këshilltari i Ramës, Fate Velaj që falë koleksioneve artistike arrin një pasuri prej 1.4 milion eurosh, e megjithatë e kanë të pamundur të paguajnë vetë qiranë e shtëpisë në Tiranë.Sipas të dhënave të publikuara nga emisioni Exlusive në Top Channel, pasuria e 140 deputetëve e mbledhur bashkë shkon në total rreth 150 milionë. Në këtë llogari mungojnë deklaratat e pasurisë së deputetëve më të vjetër që nuk kanë deklaruar pasurinë para shumë viteve, por vetëm shtesat ndër vite. /Telegrafi/ 