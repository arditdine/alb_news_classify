Shumë thonë në fund të ditës që  duan të ikin nga Tirana, të kenë një shtëpi në fshat... me një tokë të mbjellë rreth e rrotull, larg zhurmës e stresit. Dhe ç'bëjnë? Thjesht nisin një ditë tjetër metropolitane. Psikologia e Këshillimit Klinik Arta Naçi, ama e ka bërë realitet. Prej tre vitesh jeton në Pezë të Vogël, 11 km larg Tiranës, bashkë me bashkëshortin dhe dy fëmijët e tyre. Në fillim, si shumë të tjerë, u nisën me idenë për të pasur një shtëpi në fshat, por me kalimin e kohës vendosën të zhvendoseshin atje përfundimisht. Shitën apartamentin në një nga zonat më të preferuara të Tiranës dhe u bënë banorë të Pezës së Vogël. Sigurisht nuk ishte dhe aq e lehtë në atë kohë dhe nuk është as tani, jo gjithmonë të paktën. Sepse të ikësh në fshat do të thotë t’u largohesh edhe miqve, takimeve të përditshme me ta, një farë stili jete të vendosur prej kohësh dhe ndonjëherë mund të të duket sikur gjelbërimi, fushat, natyra janë aty për të të izoluar nga njerëzit e bota, por pastaj … “çelin ca lule, apo dalin gjethet dhe ti ndihesh optimiste nga e para”. Në të vërtetë, Tirana Artës, kishte nisur t’i bëhej shumë imponuese me kërkesat e saj që nisin që në pikë të mëngjesit dhe janë në fuqi gjithë kohës, në çdo cep, me flokët që duhet të jenë në rregull, me veshjen e përshtatshme,  fytyrën e qeshur, axhendën e përcaktuar…Ndërkohë që atje, mund të bësh një jetë krejt tjetër. “Është një mënyrë si të jetosh thjesht, mirë, shëndetshëm, në kontakt me natyrën dhe pa qenë e detyruar të ndjekësh ritmin frenetik të jetës së Tiranës kaotike.”Ky ishte qëllimi që prej fillimit. Nuk donin të kishin një shtëpi në fshat për hir të trendit dhe as një shtëpi katalogësh, me një kopsht ku bimët u binden skicave të arkitektit, një shtëpi që nuk thotë asgjë për njerëzit që banojnë në të, por quhet e bukur nga të gjithë. Donin të iknin nga qyteti dhe rregullat e tij që tashmë rregullojnë gjithçka, edhe hapësirat më intime, dhomën e gjumit, tavolinën e ngrënies, dollapin e teshave…e të jetonin sa më natyralisht. “Kopshtin e kemi shumë të çregullt, një pemë aty, një rrënjë trëndafili atje. Donim të respektonim natyrën. A komandohet natyra, në të vërtetë? Jo. Dhe ne nuk donim ta komandonim as në kopshtin tonë.” Çfarë nuk kanë mbjellë aty: hardhi rrushi, pjeshkë, nespulla, hurma, arrë, bajame, kumbulla, mollë,  deri te perimet në kopësht, duke pasur parasysh të mbillnin edhe ca pemë apo shkurre me gjelbërim gjatë gjithë vitit si dafina. E respektojnë natyrën edhe brenda mureve të shtëpisë të ngritur me gurë, tulla dhe dru vendi. “Drurët i kemi marrë në Ersekë dhe pse shumë flasin për cilësitë e drurit që vjen nga vendet nordike. Ne çdo gjë e kemi bërë me minimumin e shpenzimeve. Kemi investuar për cilësinë, por jo për luksin. Edhe pllakat i morëm me çmim të lirë sepse kishin mbetur me dizenjo të ndryshme dhe ne i sajuam si mozaik.” E kanë ndërtuar ngadalë-ngadalë, duke shmangur  një nga një vështirësitë që u dilnin përpara sepse nëse te ne çështjet e infrastrukturës janë të vështira në zemër të Tiranës, 11 kilometra larg saj, janë edhe më shumë. Ujin për shembull e sigurojnë nga një pus që e hapën vetë. Dhe kjo nuk është e vetmja gjë e kopjuar nga kohët e vjetra.Pusi i ujit të pijshëmQilari i verësArta bën vetë, sipas stinës, lëngje, rreçelëra apo sallata të freskëta me frutat dhe perimet e mbjella në bahçe. “Nuk përdorim asnjë pesticid dhe prandaj shumë nga perimet apo frutat prishen. Dhe ato të shëndetshmet, qëndrojnë për një kohë fare të shkurtër, megjithatë për familjen dalin”. Kanë veç qenit, që nuk quhet më kurrsesi kafshë fshati, pula, gjela, pata e dhinë Sharlotë bashkë me kecin e saj. Bëjnë vetë djathë nga qumështi i dhisë, siç kanë bërë për ca kohë dhe bukën, për mos të përmendur pastaj produktet e qilarit: verën, konjakun e xhinin. Janë bërë edhe më të kujdesshëm jo vetëm ndaj mjedisit, por edhe ndaj natyrës, tani që jetojnë pranë saj. “Për të ngrohur kaldajën në dimër, përdorim bërsitë e ullinjve apo rrushit. Ua blejmë banorëve të zonës që bëjnë vaj ose verë e raki”, të cilët nuk i flakin mbetjet, tani që mësuan që mund të fitojnë ndonjë lek prej banorëve më të rinj të fshatit të tyre, që vërtet një pjesë të ditës vazhdojnë ta kalojnë në Tiranë, ku të rriturit kanë punën dhe fëmijët shkollën, por kur kthehen në shtëpi, janë shumë më tepër sesa 11 kilometra larg saj.Vendi ku thahen fasuletVajza e Artës me SharlotënAjo që nuk ka ndryshuar shumë, është atmosfera brenda shtëpisë dhe ndjesia e lirisë që Arta ka dashur gjithmonë të mbizotërojë dhe pse tani ajo fluturon më lirshëm duke mos u përplasur nëpër muret e apartamentit. “E kemi konceptuar si një loft, një hapësirë e madhe ku edhe mund të gatuash, edhe të shohësh fëmijët që luajnë, edhe t’i flasësh ndonjë të afërmi që mund të jenë rehatuar në kanape.” Nuk donin që të sillnin aty asnjë nga rregullat e arredimit që të gjithë i zbatojnë në qytet. “Donim të kishim lirinë që të jep mundësia për ta arreduar shtëpinë jashtë kornizave të zakonshme dhe të paravendosura...Po ta shohësh unë nuk kam bërë atë rregullimin fiks, special, perfekt, kjo është një shtëpi e jetuar, jo shtëpi muze, apo ekspozitë”. Një shtëpi shumë origjinale mbi të gjitha, e arreduar me objekte jo të shtrenjta, që krijojnë menjëherë atmosferë dhe e lezetosur me ca çikërrima të rralla e unike. Arta ka porositur një dollap te marangozi me një formë si ata të dikurshmit në shtëpitë e fshatit dhe e ka lyer me një ngjyrë blu që të sjell në mend vitet e kaluara. “Ai dollap më kujton shtëpinë e gjyshërve në fshat, më kujton dhe detin që ata kishin afër. Kur hap dollapin më duket sikur jam fëmijë e po hap dollapin e gjyshes”. Ka aq shumë objekte të mbledhura nga të katër anët e botës dhe gjithë cepat e Shqipërisë sa shtëpia të ofron një tur të vërtetë kujtimesh në kohë, vende dhe ngjarje. Në parvaze dritaresh, rafte, dollapë e varëse qëndrojnë një kullesë e blerë te një grua e moshuar në një ishull të Greqisë, një suvenir nga Vjena, një hapëse vere nga Disney Land-i i Parisit, dy filxhanë të bërë me dorë në famullinë e Krajënit në Lezhë, e kështu me radhë, ndërsa vendet e tyre ndryshojnë vazhdimisht...Çdo cep i shtëpisë flet për historitë e njerëzve që  jetojnë në të. Është kjo që e ngroh hapësirën pa mure e pa rregulla, bashkë me kaldajat që punojnë me bërsi e ndonjë rreçel që zien me frutat e pemëve të kopshtit që duket nga dritaret pa perde. Asnjë pallat, asnjë zhurmë makinash, veç zogj që vijnë e shkojnë…Sa mirë të kesh një shtëpi në fshat!Kopshti dimëror