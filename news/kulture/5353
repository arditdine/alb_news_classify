Shkëlzen Maliqi“… Ideja e transit-realizmit më ka lindur pasi i pata parë veprat e artistit nga Shqipëria Edi Hila. Hila edhe më tej shfrytëzon mediumin klasik të shprehjes – pikturën. Pikturat e tij janë jo vetëm interesante, por edhe konceptuale. Kjo e dyta mund të shpjegohet me një fakt të pazakontë, se Hila është shumë më prezent me pikturat e tij në ekspozitat e artit të ri dhe alternativ, dhe jo edhe aq në ekspozitat ku prezentohen vetëm pikturat.Duke ia shtruar vetes pyetjen pse arti i Hilës është aq i afërt me praktikat e reja artistike kam ardhur në përfundimin se piktura e tij për nga fryma është më e afërt me video-punimet, instalimet, printet dhe në përgjithësi artin e mediave të reja, ndërkaq që nuk korrespondon me pjesën dërmuese të artit të pikturimit në kuptimin klasik të shprehjes.Dhe pasi që pikturat e Hilës, sidomos cikli i njohur i peizazheve që paraqesin objektet arkitekturale të Shqipërisë së kohës së transicionit, të cilat kanë mbirë si kërpudhat anembanë vendit, janë piktura realiste, madje me një përpikëri insistuese që të mos shtohet asgjë, kam menduar se mu ky tip i realizmit është ajo që Hilën e bën të pranueshëm për artin e ri. Hila me një pasqyrim të godinave të reja, fantastike në dukje, por më se reale në ambientet e shoqërisë në transicion, synon që të lë dëshmi për kohën tonë, për ndryshimet marramendëse, për një trans të vërtetë që kalon shoqëria shqiptare në transicion.Për dallim nga realizmi i mëparshëm, i asaj epoke tragjike dhe kufizuese për artin, që në formën e soc-realizmit ka zgjatur dhe dëmtuar më së shumti artin në Shqipëri (ky, në të vërtetë, edhe nuk ka qenë realizëm, por një idealizim dhe një gënjeshtër e sojtë, një dogmë artistike që kufizonte lirinë e shprehjes), realizmi i Hilës është realizëm korrigjues, tregues i sinqertë i shoqërisë në transicion.Ai nuk demaskon vetëm gënjeshtrën e artit socialist, që zbukuronte tmerrin duke prodhuar heronjtë ideologjikë të idealizuar, të cilët nuk ekzistonin në realitet, por njëfarëdore demaskon edhe pasojën e asaj gënjeshtre kolosale, që tani ka prodhuar, pas shpërthimeve të njëpasnjëshme një shoqëri të anarkisë, të fantazisë së çliruar pa kufizime, të një diktature të re të mungesës së shijes, të vazhdimit të dhunimit të shoqërisë dhe të ambientit me “rregulla” të mungesës së çdo rregulle, ku individët nuk i obligohen askujt pos impulseve të veta. Shqipëria e Hilës është Shqipëria e gënjeshtrës së materializuar, të ëndrrave të reja anarkike të individëve të papërshtatur, të çliruar çdo morali dhe përgjegjësie sociale…Mirëpo, Hila implicite demaskon edhe çdo tip tjetër të pretencës artistike për të gënjyer, për të idealizuar rolin e artit në shoqëri. Dhe te kjo pikë e qëndrimit implicit kritik ndaj shoqërisë së transicionit, arti i Hilës bëhet krejt i afërt me frymën e artit të ri, se edhe ai punon me realitetin çfarë është, në trajtat e tij të përditshme, pa zbukurime dhe trille, madje pa mistifikime të rolit të vet artit dhe të artistit.29 maj 2018 (gazeta-Shqip.com)