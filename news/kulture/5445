Këtë vit jeni në shtatëdhjetvjetorin e lindjes. A ju kujtohet viti 2008, dhjetë vjet më parë, si e keni përjetuar?Po, më kujtohet, pasi e kam ndjerë si një përvjetor të veçantë, më bëhej se aty kryqëzoheshin dy mundësi: e para, nëse aty ndërpritej jeta, nuk do të merrej sikur ky njeri iku shumë shpejt, se nuk iu dha mundësia për të realizuar veten, apo veprën e vet apo synimet e veta e të tjera si këto, pasi gjashtëdhjetë vjet konsiderohet se nuk janë pak. Kjo ishte njëra anë, por nga ana tjetër, nëse njeriu është me fat, ai mund të vazhdojë jetën, të punojë e të bëjë plot punë të mira. Të dyja këto mundësi kryqëzoheshin, dhe kryqëzohen për këdo, sigurisht. Por ky përjetim nuk më pengoi, apo ndoshta duhet thënë më nxiti, të shkruaj vëllimin poetik Bukurshkrim shqip, ndërkohë përgatita për botim edhe përmbledhjen Pjekuria, me të gjithë poezinë time të deriatëhershme.Po tash, dhjetë vjet më vonë, a ndjeni të njëjtën gjë? Jo, ajo i përkiste vetëm asaj kohe, dhe nuk përsëritet. Kështu e pata menduar atëherë, dhe me sa shoh kam pasë të drejtë. Tash rruga është më e drejtë, me më pak pikëpyetje, ndërsa poezinë po, gjithnjë e shoh si më parë, si punë serioze, ose më shumë se kaq, nëse mund të thuhet. Por në dhjetë vjetët e fundit, pas atij momenti, nuk është se keni heshtur, keni shkruar shumë, keni pasë si të thuash një bum poetik, ndonëse Ҫmimin Kombëtar të Poezisë e patët marrë vite më parë me librin Vera fantastike. Vërtet, këto dhjetë vjet kam pasë një produkt poetik jo të reduktuar, por në të kundërt. Kjo do të thotë se unë poezinë nuk e kisha të kushtëzuar nga ҫmimi, apo po them, nga suksesi, një gjë kjo që në t’vërtet, nuk është se e kam ndjerë, por as nga dështimi. Dhe, në këtë kuptim unë qeshë me fat, pata mundësinë e dytë, ndër ato që përmenda më parë. Mendoj se janë përvojat e jetës që e kanë ushqyer pa ndërprerje poezinë time. Kështu e mendoj. Profesioni im dhe studimet lidhur me të, më kanë ofruar disa gjëra që sot i mendoj si të çmuara. Ndoshta nuk gaboj të them se çdo poezi imja, i ka rrënjët diku te një situatë jete. Por letërsia siҫ dihet përmban edhe diçka të universales. Bie fjala, asnjë autor nuk ma sjell ndër mend vendlindjen time dhe jetën atje, më shumë se meksikani Huan Rulfo me tregimet e tij, natyrisht jo për nga kostumet popullore por për nga ajo që është vibrimi shpirtnor i letërsisë. Kjo, të arrish këtë gjë! Dua të them se poezia është frymë, jo fotografi. Bonnefoy thotë se poezia nuk është koncept.Ju sapo keni botuar Toka të pabanuara. A mos po nxitoni, apo po këmbëngulni për një vepër që keni në mendje?Nuk është vetë kjo, por diҫka e përafërt, nuk mohohet. Sigurisht, një poet ndërsa punon, rrit një vepër, por nuk është se kjo si ide më drejton. Qysh pas librit Vera fantastike, gjithnjë e më shumë jam ndjerë i liruar nga ambicia për të arritur diku, por kam shkruar pasi kam parë apo ndjerë në vetvete, zërin dhe mundësinë e një diҫkaje tjetër, një diҫkaje të re, të ndryshme nga të mëparshmet, por që megjithatë të kujton diҫka të shkuar, dhe që nuk mundesha me iu shmangë. Kështu pas kaq kohe, të mos shkruarit, bëhet më shumë një pamundësi. Ҫdo herë më është dukur si fillim. Edhe sot kështu e mendoj, si fillim: nëqoftëse nuk shkruaj, atëherë diҫka e kam lënë pa nxjerrë nga errësira, ndërsa nuk dua që kjo të ndodhë. Ajo që vjen, gjithmonë është një zbulim, dhe një emocion i ri, i paprovuar.Po ҫfarë është Toka të pabanuara për ju?Mendoj se është një fazë kur gjërat në poezi, vijnë disi me tingëllim më të qartë, për shkak të rafinimit dhe pastrimit, pra edhe më të thjeshta për shkak të shmangies së gjërave jo të domosdoshme, sipas kësaj ideje. Por sigurisht që poezia nuk mund të jetë një gjë ҫfarëdo. Ndërsa është një mrekulli për poetin, kur sheh poezinë e vet prej mijëra vargjesh, me fjalët të vendosura në një rend estetik, dhe nuk ndjen nevojën me lëvizë asnjërën nga fjalët. Ky parim të cilin e patën ngritur në ekstrem simbolistët, është i gjithëhershëm. Besoj se gjithmonë arsyeja që na bën të shkruajmë një poezi, është personale, por kjo arsye personale shndërrohet në vlerë shqërore, veҫse tashmë e natyrës artistike, e ngarkuar me shqetësim dhe emocion njerëzor. Jam shprehur më parë, se ndoshta libri Vija blu vjen më i pjekur artistikisht dhe më i dendësuar në vetvete, ndërsa Guzhma më spontan por më emocionues. Ky i dyti përmban më shumë se njëqind poezi, por faqosjen e tyre, për efekt të kursimit, e kemi bërë kolonë, njëra pas tjetrës, gjithsesi shpresoj që kjo të mos ndikojë, dhe ҫdonjëra prej poezive, të marrë vëmendjen e duhur.Kjo që thoni ndoshta, edhe pasi shumë nga poezitë e këtij libri janë pa tituj…Po, ka qenë thjesht një artific përshtatshmërie në të shkruar. Libri hapet me poezinë Toka të pabanuara, prej nga ka marrë titullin krejt përmbledhja, dhe mbyllet me Shtëpia që kam ngritur, që do t’thotë se poezia është një vend i ri, i sapo zbuluar, pa ndonjë rrugë tjetër për aty, përveҫ asaj që të ҫon te kjo shtëpi. Ndërsa titulli Guzhma, jep idenë e perit që shpështillet, pra që lirohet dhe hapet, e gjitha kjo për t’i dhënë sa më shumë liri zërit poetik, në një situatë të caktuar, në një proces të gjatë dhe kompleks të shprehjes.A do të veҫonit disa nga poezitë e këtij libri?Mund të veҫoja, bie fjala, përveҫ atyre që përmenda, Vija blu, Canto, Prelud agimi, Muzeumi, Poezia, Për stinët etj..Pse ju pëlqejnë këto?Disa gjëra më vijnë si zëra të largët, sikur mund t’i kisha shkruar shumë kohë më parë, por gjithsesi janë ruajtur, nuk janë zhdukur, dhe tash ja ku janë. Disa të tjera ngjajnë më të rrahura në përvojë. Bie fjala poezia Për stinët, mua më bëhet se mund t’i trokasë në vetëdije ҫdo lexuesi të ҫdo kohe dhe vendi, si diҫka e vërtetë, e saktë por edhe intime.Mirë, ju më shumë rilexoni, por ҫfarë?Poezi, e cila është si muzika. Dihet se një pjesë muzikore që ju pëlqen, edhe pse mund ta keni shumë të njohur, e dëgjoni përsëri. E njëjta gjë ndodh me poezinë. Ti ndoshta e di përmendsh, por prapë e hap dhe e lexon, duke krijuar një marrdhënie disi të ҫuditshme: sikur ndjen se poezia kërkon me të lexue ty, ose ndoshta ti vetë po kërkon me u lexue prej saj. Kështu mbaj afër Mjedjen, Lasgushin, Rreshpen…Për Rreshpen jeni shprehur disi në veҫanti…Po, për mua Rreshpja është fenomeni më interesant në poezinë shqipe, është si një “ylber në planete të panjohur”, siҫ thotë vetë ai në një poezi. Por është një luks poetik për ne.Po nga librat e parë, a keni gjëra që ju pëlqejnë po kaq, a ju kujtohet diҫka?Po, kam edhe unë gjëra të hershme që i kujtoj. Mes tyre, te libri “Zogjtë e perëndimit”, janë këto vargje të shkruara më 1994, që me sa duket nuk do më dalin nga kujtesa: Jam një dashuri e përjetshme e ngritur në udhë ku kalojnë qerret e ditëve me kërkëllimë dhe fanfara me ngjyra vezulluese dhe me zhele të ndotura në baltëra udhëtimesh.Ҫfarë keni në dorë tani, pas Toka të pabanuara?Si më parë, lexoj dhe shkruaj. Ndoshta unë më shumë rilexoj, por edhe lexoj duke zgjedhur, shoh si janë lidhur gjërat. Pra mbaj edhe një ves studjuesi, krahas atij të poetit. Dhe nuk është se lexoj ҫdo gjë që më bie në dorë, qoftë edhe kur janë të mira, dhe nuk këmbëngul të lexoj një gjë, nëse nuk shquaj aty shenjat e besueshme. Nga ana tjetër, them se ka lexues shumë të mirë, edhe kur poezia është disi e sofistikuar, në kuptim të produktit artistik. Ndoshta kjo vjen pasi njerëzit po emancipohen në mënyrën e të menduarit e ndoshta edhe të ndjerit, duke qenë më të hapur ndaj mundësisë dhe imagjinatës. Ky fakt disi i shpërndarë por gjithsesi që është, vjen si një tingull i bukur matanë dritares.Por për këtë do duhej një kritikë letrare që e ndjek procesin…Me sa duket edhe në vende tjera, është kjo gjë: “kritika letrare, thonë, më shumë se për të ndihmuar në njohjen e poezisë së një poeti, bëhet që vetë kritikët të promovojnë idetë apo teoritë e veta”. Ndërsa jeta kështu është një lumë i madh, dhe njeriu kalon nëpër dritë dhe terr, më shumë se nëpër ditë dhe natë. Megjithatë poezia vetë është një dritë.17 maj 2018 (gazeta-Shqip.com)