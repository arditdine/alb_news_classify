Butrinti zgjidhet një nga 10 modelet e trashëgimisë kulturore më me interes për t’u studiuar në botë.Universiteti i Bristolit, një prej 20 më të mirëve në Angli, ka organizuar një kurs ndërkombëtar online, ku studentë nga e gjithë bota studiojnë 10 modele të përzgjedhura për turizmin kulturor të qëndrueshëm dhe trashëgiminë kulturore. Një ndër modelet e përzgjedhura është edhe Butrinti.Drejtori i Agjencisë Kombëtare të Bregdetit, Auron Tare është caktuar si personi, i cili do të drejtojë këtë program online, ku janë regjistruar rreth 1 mijë studentë nga e gjithë bota.Sipas Future Learn, Butrinti është një nga modelet më me interes për t’u studiuar nga kursi.Një prej studenteve të këtij kursi, Melissa Polychronakis, thotë se Butrinti është një zonë e bukur dhe se aty po bëhet një punë e mrekullueshme.“Ndërtimi i besimit të banorëve është shumë i rëndësishëm. Aftësia për t’i bërë banorët pjesë të vendimmarrjes është vendimtare dhe, në të vërtetë puna e këtyre individëve është e rëndësishme për t’a ruajtur këtë mjedis të qëndrueshëm”, shprehet Polychronakis.Shqipëria, shprehet ajo më tej, duket se po bëhet një lider botëror në ekosistemet e qëndrueshme, të cilat me siguri do ta bëjnë Perëndimin të ulet dhe t’a dëgjojë!“Është inkurajuese që qeveria dhe zyrtarët shqiptarë e kanë kuptuar nevojën për ndryshime, në mënyrë që zhvillimi të bëhet më i qëndrueshëm dhe të kenë një ndikim më pozitiv në mjedis. Mund të kishte qenë shumë e lehtë t’i injoronin këto probleme dhe thjesht të vazhdonin në praktikat e tyre gjatë kësaj periudhe të rritjes ekonomike”, citohet Polychranakis, raporton ATA.(BalkanWeb)