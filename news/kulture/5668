TIRANE- “Tirana Art Fest” është kthyer tashmë në një traditë të bukur artistike, ku protagonistë janë të rinjtë. Për të tretin vit radhazi në të gjitha gjimnazet e  Tiranës (publike dhe jopublike), të rinj nga mosha 15 deri në 19 vjeç, do të performojnë në tre disiplina të ndryshme: muzikë, kërcim dhe multimedia.Audicionet e para kanë filluar që të zhvillohen dhe do të vijojnë deri në 18 shkurt, në çdo shkollë të mesme të Tiranës, duke filluar me rrethinat, shkollat publike dhe private. “Tirana Art Fest” synon të risjellë gjallërimin e jetës kulturore-artistike rinore, këtë herë me përfshirjen e më shumë gjimnazeve publike dhe jopublike me risi në secilën kategori konkurruese. Përfshirja e të rinjve në rrugën artistike, pritet që të ketë një impakt pozitiv në fuqizimin e luftës ndaj bulizmit, alkoolit, drogës, duhanit, dhunës, si dhe fenomeneve të tjera negative.(BalkanWeb)