Rigel RizajMendoni për një çast një Calvino përballë një peme të lartë, teksa pyet Maçokun e rehatuar në një degë me të shtatëqind palë qejfet e tij, se cilën rrugë duhet të ndjekë. Ai do ta pyesë po ashtu si pyeti Lizën e Botës së Çudirave: “Ku dëshiron të shkosh?”, dhe meqë gjendet në të njëjtën tipologji situate me Lizën e gjorë, Calvino jep të njëjtën përgjigje: “Nuk e di!”. Ky Maçok është një djallush i vërtetë, dhe përgjigja e tij ka një thelb të çmuar që vështirë ta honepsësh: “Për aty ku kërkon të shkosh ti, cilado rrugë është e duhura”.Italo Calvino-s iu desh t’i hynte një rruge për shkak të një kërkese editoriale ndaj njërit prej botuesve më të rëndësishëm; rruga e mbledhjes së folklorit italian shprehur nëpërmjet përrallash. Një angazhim ky që i hëngri vite, shëtitje në një pjesë të madhe të lokaliteteve italiane dhe po ashtu, siç ai shprehet, të mësonte të gjitha dialektet që gjendeshin në Itali. Dhe pas përfundimit të gjithë kësaj pune, në vitin 1956, kur edhe doli në treg një nga vëllimet më përfaqësuese nën titullin “Përralla italiane”, i gjithë stili i tij u shënjua me atë të një përrallëtari. Vetëm pas vdekjes së Calvino-s, u botua postum në vitin 1988 përmbledhja eseistike “Mbi përrallën”.Një libër ky i përbërë prej parathënies së tij te “Përralla italiane”, ku ai zë të shpjegojë të gjitha kriteret e ndjekura gjatë traskriptimit apo trasliterimit të përrallave; prej eseve apo parathënieve të ndryshme mbi botimet e përmbledhjeve me përrallave të përfaqësuesve më në zë (siç qenë Lanza, Guastella, Basile, Pitrè) apo të përkthimeve të Vëllezërve Grimm, Perrault-së; dhe prej një shtojce mbi artikujt e shkruar mbi Propp-in, Yeats-in dhe Visentini-n.“Mbi Përrallën” është një vepër eseistike ku Calvino përpiqet të konstatoj dhe shpjegoj të gjitha përqasjet, nyjet dhe problematikat e përbashkëta që i afrojnë përrallat me njëra-tjetrën, sado të largëta të jenë ato në kohë apo në hapësirë. Ndërkohë që studiuesit rreken të përcaktojnë një teori të krijimit të përrallave, duke u ndarë mes tyre ndërmjet asaj të monogjenezës (pra, të një përralle që ka shërbyer si formula zanafillore e gjithë të tjerave) dhe poligjenezës (që lindja dhe zhvillimi i tyre në të gjithë botën ka qenë paralel dhe i përputhshëm);Calvino na shpalos një mori përkitjesh mes varianteve më të njohura të përrallave që tanimë janë botërore dhe atyre herëdokur të panjohura, të nxjerra nga rrëfimet e gjysheve nëpër zonat e vogla të Italisë. Maçoku me çizme (Chat Botté) i Perrault nuk paskish qenë as më shumë dhe as më pak, sesa një personazh italian i Straparola-s dhe Basiles, kurse në një variant sicilian (Don Giuvanni Mistrianti) është veçse një bathë e cila në fund shndërrohet në një Zanë duke marrë funksionin e dhënëses dhe zgjidhëses së përrallës. Për të mos përmendur mëpastaj një variant edhe më të përligjur, ku në Sicili Maçoku është një Dhelpër.Apo që personazheve të Perrault-së, të cilat janë edhe më të njohurit dhe dramatizuarit nga Disney (Borëbardha, Hirushja, Bukuroshja e fjetur, Gishtoja), u gjendet një variant tepër i ngjashëm në një libër me dialekt napoletan. A është kjo një rastësi, një kurth social-kulturor apo, siç dhe hamendëson Calvino, mund të ndodh që Perrault-ja të dinte të lexonte në napoletane? Ndodh që këto hamendësime të mos mund të vërtetohen, pavarësisht dokumentimeve, ashtu siç asnjëherë nuk mund të zgjidhen disa probleme filologjike që kanë sjellë një numër i madh i këtyre përrallave, sidomos ato të ardhura nëpërmjet penës së Perrault-së. Njëra syresh është ajo e Hirushes. Askush nuk do mund të mos e shënjoj këtë vajzë të varfër pa këpucëzën e saj të qelqtë, e cila është edhe çelësi i zgjidhjes së përrallës.Por a ishin këpucëzat që ajo veshi në ballo vërtet të qelqta? Është Balzaku ai që e shtron këtë pyetje, duke vënë në dukje se “duke kërcyer dhe vrapuar dhe duke i ikur nga këmba, këpucëzat prej qelqi duhej të ishin thyer” [Italo Calvino, Mbi përrallën, f.136]. Sikurndër një pjesë e madhe e përrallave kanë ardhur prej traskriptimit, lypset të mendohet se ka ndodhur një gabim gjatë këtij procesi. Zëri përkatës nuk duhej lexuar verre (qelq, kristal), por vair (gëzof ketri siberian). Ama fjalia “le petite pantoufle de verre” gjendet shumë herë në tekst dhe ka gjasa që i ashtumenduari “gabim” të mos jetë i tillë. Por nëse për një çast do e mendojmë të tillë, do të kuptojmë se çfarë shndërrimi dhe ngjyrimi stilistik ka sjellë një gabim në vetvete fëminor. Calvino na bën të futemi në një mozaik argumentesh, supozimesh dhe konstatimesh. Na bën pjesë të një polifonie zërash sa të afërt, po aq edhe të kundërt.Duket sikur ai është bërë pjesë e një këngë të magjishme dhe torturuese, një kënge sirenash të ngatërruara në një tjetër gjini rrëfimi. Në tregimin e tij Heshtja e sirenave, Kafka nxit një hamendësim që askujt më parë s’do i kish shkuar ndër mend. “Odiseu i ngjeshi veshët me dyllë […] e kështu u nis drejt sirenave me një gëzim naiv […]. Mirëpo sirenat kishin një armë shumë më të tmerrshme sesa këngën, heshtjen e tyre”.Dhe ky tregim prej pak më tepër se një faqe rrëfen se Odiseu në të vërtetë nuk e kishte dëgjuar këngën e tyre; heshtja e tyre ishte kënga që ai hamendësoi në trurin e tij të ekzaltuar, jo më tepër se prej faktit se po ndodhte, se sa prej mekanizmit që ai besonte brenda vetes, pra, që ai ishte duke kryer aktin që askush më parë nuk kishte guxuar: t’u dilte atyre ballazi. “[…] ai pandehu se ato këndonin dhe se vetëm ai ishte i mbrojtur nga dëgjimi i tyre, dhe kur i pa më së pari rrotullimet e qafave të tyre, pastaj se si u mbushën thellë me frymë, sytë e përlotur, gojën e hapur përgjysmë, mendoi se këto bënin pjesë në ariet që kumbonin të padëgjueshmen përreth tij” [Kafka, Vepra e plotë në prozë, f.316].Por a jemi mveshur edhe ne me të njëjtën shajní? A është bërë Calvino një paranojak letrat, ndërkohë që kur i qe futur punës së mbledhjes së përrallave, hasi një mori pikëpyetjesh antropologjike dhe filologjike? Është këpucëza e Hirushes prej qelqi, apo është kjo thjesht një këngë sirenash që njëkohësisht ekziston edhe jo? Ka gjasa, përsa kohë kemi ndër duar polifoninë e një populli ngjeshur në një libër përrallash.21 maj 2018 (gazeta-Shqip.com)