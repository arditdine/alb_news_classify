Kthehuni pas në kohën kur sapo jeni diplomuar. Dhe kujtoni ëndrrat e asaj kohe. Dëshirën për të ndryshuar botën. Planet e mëdha. Lirinë që ju nxit për t’ia nisur që atë çast. Atë shikimin prej Rastinjaku në fund të “Xha Gorioit. Mos u ktheni në të tashmen! Ruajeni atë dëshirë dhe ato ndjesi për të kuptuar fare lehtë gjendjen e Armelës pak kohë më parë, kur përfundoi studimet në Univeristetin e Leiden-it në Holandë dhe, para se të niste një etapë tjetër akademike, atë të masterit, donte të jetonte. Pak jetë të vërtetë.Ajo ka fatin që familja mund ta mbështesë financiarisht dhe si një vajzë që e kishte fituar besimin tashmë, mund të kishte zgjedhur të niste një tur kulturor në Evropë, disa pushime të merituara në ishujt e largët në Oqeanin Paqësor, ndonjë safari nëpër Afrikë. Ja që ajo donte diçka me shumë. Nuk donte një përvojë laboratorike nga ato që të presin të gatshme, në bazë të paketës që zgjedh, një jetë të plotë e të vërtetë, pranë njerëzve, me rrahje zemre, me ndjesinë që po shërben për diçka, që po ndihmon dikë sado pak, që shoqërohet me atë lodhjen e lumtur fizike në fund të ditës që të çon pa shumë mundim në ëndrra, apo me ritme salsa ndonjë mbrëmje, që të bën të ëndërrosh shumë gjatë me sy hapur.Dhe pikërisht kur ishte duke kërkuar këtë lloj jete, një profesore e univeristetit i foli për organizatën joqeveritare Otra Cosa Network, një nga më të njohurat në Peru. Armelës iu mbush mendja menjëherë. Nuk ngurroi të aplikonte për të punuar tre muaj si vullnetare në strukturat e organizatës dhe për të ndihmuar fëmijët vendas të mësonin anglisht. Kjo ishte ideja me pak fjalë, por për përvojën e vërtetë mund të flasë vetëm tani, disa javë pas mbërritjes, kur jeton çdo ditë në atë vend, punon vullnetarisht si koordinatore marketingu për organizatën dhe u mëson fëmijëve anglisht, por edhe shijon dimrin veror të Huanchaco-s, dallgët më të mira për surf në të gjithë vendin, kërcimin salsa dhe kuzhinën peruane. Ka marrë aq shumë emocione e ndjesi sa donte t’i ndante me sa më shumë njerëz veç miqve të saj, që e kanë bombarduar me pyetje, që kur kanë parë zhvendosjen e saj nga jeta universitare në Evropën Veriore në klasat e improvizuara të Amerikës Jugore.   Dhe zhvendosja nuk është aspak modeste. Iu deshën 13 orë fluturim, nga një kryeqytet në tjetrin për të mbërritur nga Holanda në Peru dhe më pas 9 orë udhëtim me autobus për të shkuar nga Lima në Huanchaco, një qytet ku sheh ngado të huaj, sepse është një nga vendet më të mira për të bërë surf. “Dhe pse je në vend të huaj dhe larg njerëzve të tu, fakti që takon njerëz nga gjithë bota të bën të ndihesh më mirë”, tregon ajo.Ditët kanë ndryshuar plotësisht krahasuar me ato të Holandës. Ritëm tjetër, njerëz të tjerë, klimë tjetër, aktivitete të tjera. “Po bëj internshipin në rolin e Marketing Coordinator. Më duhet të lidhem me universitete nga gjithë bota në mënyrë që studentët të kenë mundësinë të bëjnë internshipin ose punë vullnetare në këtë organizatë dhe me kompani të ndryshme që të financojnë ose mbështesin projektet e saj. Përveç punës në zyrë, dy herë në javë, merrem me punë vullnetare ku më duhet t’u mësoj anglisht fëmijëve të vegjël dhe, më besoni, është kënaqësi e jashtëzakonshme kur ata vijnë tek ty dhe mundohen të të flasin fjalë elementare në anglisht. Në ato momente, duket sikur ke dhënë kontributin më të madh të mundshëm, por në fakt është vetëm 1% e asaj që këta fëmijë kanë nevojë.” Ata, siç tregon Armela, nuk kanë mundësi të mësojnë një gjuhë të dytë të domosdoshme, si anglishtja sepse shkollat publike nuk kanë kushtet e duhura për të realizuar mësimdhënien dhe familjet e varfra nuk mund të përballojnë kurset private. Organizata Otra Cosa gjithashtu ndihmon edhe gratë në nevojë, të dhunuara, të braktisura dhe pa punë, duke u dhënë ndihmë ekonomike, ligjore dhe psikologjike. Këto janë vetëm dy nga njëzet projektet e kësaj organizate që bazohet në Angli dhe Peru dhe mbledh vullnetarë nga e gjithë bota me një ndikim të madh në jetën e vendasve. Armela e di, që t’u ndryshosh jetën njerëzve është një sipërmarrje gjigante për t’u arritur, por “për sa kohë i bën të lumtur, qoftë dhe për një moment, ose t’i inspirosh dhe t’u shfaqësh dashuri e mbështetje, është gjithashtu diçka e madhe”.Sigurisht i ngelet kohë edhe për veten, për të jetuar dhe prekur më të mirën që ofron Huanchaco.  “Janë tre aktivitete që më pëlqen më shumë të bëj këtu. I pari serfi që mundohem ta ushtroj herët në mëngjes para se të filloj punë ose pasdite rreth orës 5, kur perëndon dielli. Gjithashtu çdo të enjte në darkë kërcej salsa. Dhe një tjetër pasion, është gatimi dhe po mundohem të mësoj kuzhinën peruane që kur të kthehem në Shqipëri të gatuaj për familjen dhe shoqërine time.”Dhe pse prej vitesh jeton jashtë, ajo mendon që një ditë do kthehet në Shqipëri, për të realizuar planet e saj, por ka ende kohë deri atëherë. Fillimisht, pasi të mbarojë praktikën 3 mujore do të paketojë gjithçka i duhet në një çantë të madhe shpine e do të shkojë me radhë, duke ndërruar disa avionë dhe autobusa, në vendet më të njohura e më të bukura të Perusë Machu Pichu, Cusco, Nasca Lines, Huacachina, Reserva Nacional Paraces. Pastaj do të shkojë edhe Uyuni në Bolivi, për t’u kthyer në Lima, e për të marrë avionin e kthimit drejt Amsterdamit. Atë e pret një master në Singapor kështu që pasi të përfundojë procedurat e nevojshme në Holandë, do kthehet pak ditë në Shqipëri, për t’u nisur më pas drejt Azisë për të nisur një cikël të ri akademik.Sigurisht do shkojë me një përvojë të pazëvendësueshme atje, atë që të fal vullnetarizmi, udhëtimi dhe kontakti me një botë dhe njerëz të rinj. Armela e di që jo të gjithë mund të kalojnë oqeanin për të zgjeruar zemrën duke dhënë e duke marrë dashuri, por mjafton të kalosh edhe pragun për ta bërë këtë. “Unë besoj se vullnetarizmi të rrit si person, të bën më të vetëdijshëm për problemet me të cilat ballafaqohet bota dhe të inkurajon për të dhënë më shumë nga vetja”.  Dhe shikimi i saj drejt së ardhmes vetëm sa do të zgjerohet. Vazhdimi i historisë nuk ka pse të jetë “Iluzionet e humbura”. Përkundrazi, horizontet dhe rrugët zgjerohen kur mendja dhe shpirti bëjnë të njëjtën gjë.