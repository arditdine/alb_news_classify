Deri në vitin 2013, kompanitë që veprojnë në fushën e Call Center panë rritje të ndjeshme dyshifrore. Biznesi lulëzoi disa vjet më parë, kur sipërmarrjet italiane transferuan këtë shërbim në Shqipëri, duke shfrytëzuar koston e lirë të fuqisë punëtore dhe njohjen e mirë të gjuhës italiane nga të rinjtë shqiptarë. Këto kompani u bënë një burim i mirë punësimi, sidomos për brezin e ri, megjithëse konsiderohet si punë e një cilësie të ulët, që paguajnë relativisht pak.Por, në 2014-2016, rritja e të ardhurave është ngadalësuar. Edhe fitimet dhe përfitueshmëria kanë shënuar rënie për herë të parë. Normat e fitimit mbeten ende dyshifrore, por ato kanë rënë nga niveli i 25-30% që ishin vitet e kaluara, duke zbritur nën 20%.Intercom Data Service ka raportuar fitime 550 milionë lekë, me një rënie prej 15.6% me bazë vjetore.Ecurinë më të mirë e ka shënuar Albania Marketing Service (Teleperformance), fitimi i së cilës u rrit me 30%, në 670 milionë lekë.Më pak i kënaqshëm ka rezultuar aktiviteti për Albacall, fitimet e së cilës ranë lehtë në 480 milionë lekë.Sfida e vërtetë e sektorit filloi këtë vit, si rrjedhojë e presionit të lartë të qeverisë italiane për të ndaluar zhvendosjen e vendeve të punës. Në Itali, në datën 1 prill, hyri në fuqi ligji “Për delokalizimin” e call center, i cili shtrëngoi rregullat për zhvendosjen e aktivitetit nga Italia drejt shteteve jo anëtare të BE-së dhe vendosi gjoba deri në 50 mijë euro për shkelje të tilla si p.sh., mostregimi i vendit të origjinës nga po kryhej telefonata. I miratuar në dhjetor të vitit të kaluar, ligjit iu la një periudhë tranzitore për të hyrë në fuqi, me qëllim që kompanitë të njiheshin me rregullat e reja, zbatimin e standardeve, raportimin e numrit të punonjësve, adresave të selive, mbrojtjes së të dhënave etj. Kompanitë më të mëdha italiane u angazhuan që të mos sjellin kontrata në Shqipëri.Deri tani, presionin e kanë ndier operatorët e vegjël, të cilët kanë filluar të mbyllen masivisht, ndërsa të tjerë janë diversifikuar në ofrimin e shërbimeve forex, shpesh edhe pa licencë.