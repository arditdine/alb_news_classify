Biznesmeni Flamur Hoxha, me përvojë shumëvjeçare në sektorin e fasonit, thotë se industria është vonë, pasi që para një dekade duhej të kishte menduar për mbylljen e ciklit që do të sillte rritjen e vlerës së fitimeve.Hoxha, i cili ka drejtuar Shoqatën e Prodhuesve të Veshjeve për shumë vite, thotë se vështirësitë e sektorit fason apo ndërmarrjeve që eksportojnë prodhim “made in Albania” nisin që prej shumë vitesh nga mungesa e politikave për zhvillimin e qëndrueshëm të sektorit. “E kam thënë para disa vitesh se kjo industri manifakturë, nga vetë fjala, ekziston dhe zhvillohet me sukses në Europë në sajë të punës së dorës që ka shumë vlerë dhe për këtë, duhej që politikat lehtësuese të krijonin barrë më të ulët fiskale (mundësisht zero taksa e tatime) dhe njëkohësisht, sipërmarrja të shpërblente më mirë punonjësit prej të cilëve varet ky biznes”, pohoi ai.Hoxha thotë se aktualisht ka shumë probleme për të përmbushur nevojat me punonjës si në Tiranë. Aktualisht, mundësitë për punësimin janë më të mëdha dhe punonjësit lëvizin në punë më të lehta apo braktisin në çdo moment këtë sektor, duke krijuar barrë të rëndë kostoje kualifikimi apo falimentimi. “Këtë situatë e kam paralajmëruar para disa vitesh, ku kam kërkuar që të gjithë të kërkonim lehtësi fiskale, prodhim me cikël të mbyllur ‘made in Albania’, investime në teknologji dhe tregje europiane cilësore. E vetmja që duhej të mbrohej ishte krahu i punës të cilin vetë sipërmarrësit duhej ta bënin nëse do të mendonin për këtë sektor”, – tha Hoxha. Bizneset dhe shoqatat nuk po bashkëpunojnë me njëra-tjetrën në këtë drejtim.Megjithatë, biznesmeni Hoxha thotë se ka ende shpresë, pasi shitja e produktit në BE krijon mundësitë financiare për paga më të larta, investime dhe garanci në të ardhmen. Hoxha tha se me kompaninë KLER ka realizuar ciklin e mbyllur dhe ka shitje 100% në tregjet e BE-së. Hoxha tha se kompanitë shqiptare duhet të unifikojnë çmimet e shërbimeve në mënyrë që të përfitojnë më shumë të ardhura, që të mbyllin ciklin.Këpuca, shembulli që duhet ndjekurBrenda sektorit fason, fabrikat e këpucës kanë përjetuar rritje më të shpejtë si në eksporte dhe në të ardhura, për shkak se shumë prej tyre kanë mbyllur ciklin.Në vitin 2016, prodhuesit e këpucëve mbizotërojnë nga numri i punonjësve dhe qarkullimi vjetor. Nga përpunimi i të dhënave të INSTAT shihet se, fabrikat e prodhimit të këpucës ofrojnë paga 6% më të larta se fabrikat e tekstilit.Në sektorin e lëkurëve dhe prodhimit të këpucëve operuan 301 kompani, të cilat punësuan 22,069 persona, sipas INSTAT. Në sektorin e tekstilit dhe të veshjeve në vitin 2016 operuan 888 kompani, të cilat punësuan 24,773 persona. Siç shihet, sektori i këpucës ka më pak kompani dhe punëson më shumë punonjës, pasi duke mbyllur ciklin ato kanë arritur të konsolidohen.Prodhimi i këpucëve ka përparuar në raport me tekstilet. Donika Mici, administratore e kompanisë Donianna, pohoi se rritja e kompanisë po vijon edhe më 2018. Ajo tha se kërkesa për punonjës është në rritje, por nga ana tjetër ka pak ofertë për punëtore. “Ne nuk kërkojmë fuqi punëtore me arsim të lartë, por konstatojmë mungesë interesi për të punuar”, – shtoi ajo. Zgjerimi i mëtejshëm po kufizohet nga mungesa e fuqisë punëtore edhe për kompanitë që kanë realizuar ciklin e mbyllur.Donianna ka kaluar në 2016-n në eksportuesen më të madhe të këpucëve në Shqipëri, me shitje jashtë vendit prej rreth 1.7 miliardë lekësh, duke u renditur për herë të parë si eksportuesja e 11 më e madhe në vend. Jemi shumë afër me Europën sa i përket prodhimit të produkteve me cilësi. Unë njoh këpucën dhe mund të them që kërkesa këtë vit për këtë produkt është në rritje”, – thotë Mici.