Nënkryetarja e Komisionit të Ekonomisë Jorida Tabaku publikoi sot skemën e vjedhjes nga kompania e naftës “Gulf”.Përmes një deklarate për mediat nga selia blu, Tabaku tha se kjo kompani nisi aktivitetin në Shqipëri në vitin 2013 kur mori detyrën qeveria e re, dhe pas 5 vitesh u largua duke ngritur një skemë piramidalë financiare.“Në 2013-ën, ditën e parë të punës së kësaj qeverie në Shqipëri filloi punë dhe kompania Gulf. Ministri Gjiknuri, që ishte i pranishëm atëherë në inaugurim, theksoi se kjo ishte një ditë e veçantë që do të vendoste një standard të ri për investitorët e huaj që do të vinin në Shqipëri. Në fakt është çudi shumë e madhe që kompania i kishte gati të gjitha dokumentat për të filluar punë pikërisht atë ditë; ishte e gatshme, e regjistruar në Gjykatë, në QKR, me statut dhe çdo gjë me qëllim që me qeverinë e re, edhe ky investitor “shumë i sukseshëm strategjik” të fillonte punë. Por çfarë ndodhi në të vërtetë? Sot, 5 vite pas operimit të kompanisë, ajo ka mbyllur dyert mbasi ka ngritur me të vërtetë skemën e një piramide financiare duke gënjyer dhe mashtruar konsumatorët, duke e shitur karburantin, të paktën muajin e fundit, me një çmim më të ulët se tregu, me një vlerë të paktën 25-40% më të ulët se tregu dhe duke grumbulluar 5 milionë euro”, u shpreh Tabaku. /tvklan.al