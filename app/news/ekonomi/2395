Nga Deada HykaTurizmi aktiv në fundjavë është kthyer në një tendencë në Shqipëri. Ngjitjet, ecjet në natyrë dhe barbekjutë janë aktivitetet kryesore. Rrethinat e Tiranës, si dhe Shqipëria Verilindore janë bërë pjesë e njerëzve që e pëlqejnë këtë lloj turizmi. Operatorët vendas që organizojnë ture tregojnë për qëndrueshmëri dhe rritje interesi për këto aktivitete nga shqiptarët. Ndonëse janë të lidhur ngushtë me kushtet atmosferike, turizmi i aventurës po sheh një shtrirje gjatë gjithë vitit, me turizmin e bardhë në dimër, hiking, rafting, ecje në pranverë e vjeshtë, si dhe eksplorimin e gjireve, shpellave apo destinacioneve të tjera interesante në ditët e nxehta. Shqiptarëve po u ndryshon mendësia e të pushuarit dhe Shqipëria u ofron aq shumë alternativa aventure…Nuk është e vështirë të imagjinohet profesor Aleksandër Bojaxhi, në vitin 1962, një i ri student që fillon rrugën e alpinizmit, pasioni për të cilin nuk i është shuar kurrë, edhe pse në të 70-at. Tashmë, si një profesionist dhe kryetar i Shoqatës Shqiptare të Alpinizmit, tregon për “Monitor” se çfarë e lidh një profesor matematike me pasionin e alpinizmit: përllogaritja e saktë. Sipas tij, alpinizmi kërkon përgatitje dhe përllogaritje.“Në moshën që jam tani mund të bëj vetëm hiking, apo bjeshkim. Alpinizmin aktiv e kam lënë pas me kohën, megjithatë angazhimi im në shoqatë më ka bërë që të mos shkëputem”. Emigracioni në SHBA e largoi disi nga ky sport, të cilin profesori nuk pëlqen ta quajë aventurë, për t’iu kthyer sërish në fillim të viteve 2000. Profesor Bojaxhi gjykon se vitet e fundit, në syrin e tij, interesi i shqiptarëve për aktivitete në natyrë po rritet gjithnjë e më shumë.Operatorët që organizojnë ture në vendin tonë, sa i përket kësaj forme aktive turizmi, konfirmojnë këtë fakt: shqiptarët po përqafojnë gjithnjë aktivitetet e kësaj forme.Ismail Hoxha, drejtues i “Discover Albania”, thotë se tregu në vetvete ka pasur rritje, çka do të thotë se njerëzit kanë filluar që ta duam më tepër turizmin, të duan më tepër Shqipërinë. “Ndryshe nga më parë që, edhe n.q.s. konceptohej çështja e fenomenit turizëm, lidhej me turizëm jashtë kufijve dhe jo të udhëtoje në Shqipërinë tonë të bukur. Nga ana tjetër, një faktor që ka ndikuar vitet e fundit tek ne është dhe pjesa e ‘incoming’. Duke qenë se dy-tre vitet e fundit jemi bërë pjesë e panaireve dhe aktiviteteve të ndryshme për promovimin e Shqipërisë, edhe ne si ‘Discover Albania’ po nis të na kthehet feedback-u i panaireve dhe këtyre takimeve”, – shprehet ai.Neritan Ibi, guida profesionale e “My Albania Nature Explorers”, tregon se ndër vite, ecuria ka qenë e mirë dhe ky lloj turizmi po bëhet i qëndrueshëm.“Kërkesa është rritur vit pas viti. Tani ka më tepër qëndrueshmëri, më pak lëkundje. Është sezonale sigurisht dhe lidhet ngushtë, me financat e njerëzve, sikurse edhe me motin. Ne bëjmë edhe pjesën e maleve, edhe të detit, që do të thotë se na zgjedhin edhe në verën e nxehtë. Për shembull, në turet nga Jugu: Dhërmi, Vlorë, Sarandë, vizitojmë gjiret e paeksploruara, që nuk arrihen lehtë individualisht. Parapëlqehen shumë: Gjiri i Grahmës, shpella e Dafinës, e Shën Andreas, shpella Blu, Shpella e Piratëve, ajo e Haxhi Alisë, Gjiri i Gjipesë, Jali, Akuariumi, Karaburuni etj. Për të tilla ture, në verë, fillojmë nga qershori e deri në mes shtatori zakonisht. Në dimër pastaj është turizmi i bardhë, ecje në vendet me dëborë, me ski, në pjesën e Dardhës kryesisht. Vërtet nuk krahasohemi me rajonin për çështjen e infrastrukturës, si p.sh., Kolashini, Mavrova, Brezovica, por destinacioni brenda vendit është i aksesueshëm më shpejt dhe është për fillestarët më tepër, duke marrë në konsideratë që në Shqipëri skijimi nuk është kulturë. Sa i përket ngjitjes dhe hiking, nuk mund të them se bëhet në të gjithë malet. Ka edhe ngjitje të vështira dhe kur ka borë bëhet e pamundur, ka rrezikshmëri të lartë, por gjejmë alternativa të kënaqshme. P.sh., Korab, Tomorr, Jezercë. Ka shumë interes edhe për këtë lloj aktiviteti”, – thotë ai.ProblemetTurizmi i aventurës ndikohet në mënyrë të drejtpërdrejtë nga moti. Neritan Ibi nga “My Albania Nature Explorers”, thotë se ky fillim viti nuk ka qenë shumë i favorshëm sa u përket kushteve atmosferike, duke marrë në konsideratë se marsi ka qenë më i lagështi ndër vitet e fundit. Kjo i ka penguar në kryerjen e itinerareve të paketave të menduara më parë dhe ka frenuar interesin e shqiptarëve. Një tjetër problem, sipas tij, është rritja e kostove për lajmërimet e paketave. “Ne punojmë shumë me rrjetet sociale, në Facebook dhe Instagram. Por, kemi vënë re se në Facebook ka rënë shumë shikueshmëria. Njoftimet bëhen përmes artikujve të sponsorizuar, për të cilët kemi kosto, që arrijnë deri në 300 dollarë në javë. Deri diku është e pashmangshme sepse rritet aktiviteti, si edhe pagesat”, – thotë ai.Nga ana tjetër, kur flasim për pushime, kjo vjen pas edhe me një faturë. Kostot e përballimit të udhëtimeve të tilla janë relative për njerëz të ndryshëm, ndonëse nuk mungon interesi. Profesor Bojaxhiu pohon se të rinjtë shqiptarë mund të kenë interes më tepër se sa marrin pjesë në të tilla organizime, kjo për arsye ekonomike. “Pajisjet e alpinizmit, në rastin konkret kushtojnë, po ashtu edhe veshja për të tilla aktivitete, këpucët etj. Kjo mendoj se i pengon që të merren me sporte të tilla”.Ismail Hoxha thotë se problem në këndvështrimin e tij është mungesa e transparencës nga operatorët në ofrimin e paketave të plota.“Mendoj se duhet të tregohemi më të kujdesshëm që t’i shprehim më mirë e më qartë këto destinacione që bëjmë. Në njëfarë mënyre të mos bëjmë me ‘hile’, duke promovuar gjëra që nuk janë vërtet për t’u promovuar e të bëjmë paketa të plota për turistët. Është e rëndësishme që kur hartojmë një paketë të mos fokusohemi tek fakti që turisti ta blejë këtë paketë, por të kujdesemi më shumë që turisti kur të vijë atje dhe të kënaqet. Ky duhet të jetë fokusi edhe i kompanive të tjera për të pasur një shërbim sa më të mirë”, – shprehet z. Hoxha.Ai përmend konkretisht se është një lloj kategorie udhëtimi që zhvillohet në treg, që janë udhëtimet njëditore për në Kolashin dhe Mavrovë me autobus. “Sigurisht kompanitë që e zhvillojnë janë korrekte sepse u thonë se çfarë përfshihet, sa udhëtohet dhe shoh që kërkesa është shumë e madhe, por për çfarë… për një udhëtim që është 12 orë në autobus edhe 4 orë për të qëndruar në destinacion. Kjo sigurisht më duket një zgjedhje e gabuar e turistit. Duhet një rakordim midis të dyjave, ku kompanitë të jenë pak më serioze në oferta dhe turistët të jenë më përzgjedhës”, – përfundon ai.Mundësi zgjedhjejeNjë tjetër lloj turizmi (veç ngjitjes dhe ecjes) që po tërheq vëmendje është edhe ecja me biçikletë. Armand Jegeni nga “Cycle Albania”, thotë se kjo është një periudhë e ngarkuar për tur-operatorët, të cilët ofrojnë këto lloj shërbimesh. Turet që ofrohen janë 8-15-ditore dhe çmimet variojnë nga 950 në 1,650 euro për person, me shërbim “all inclusive”. Ai shprehet se të huajt po kërkojnë të eksplorojnë Shqipërinë përmes tureve me biçikleta, më shumë se sa vetë shqiptarët.Drejtori i “Discover Albania” thotë se Jugu kryeson ndër destinacionet që pëlqehen më tepër dhe kjo është vënë re edhe nga zgjedhjet e klientëve. “Prej më shumë se 5 vjetësh realizojmë turin e Jugut ku vizitojmë të gjithë Karaburunin, pjesën e brendshme dhe të jashtme, Vlorën, Dhërmiun e duke përfunduar me Sarandën, Krorëz, Kakomenë dhe Ksamilin. Këto destinacione pëlqehen shumë dhe kërkesa është në rritje. Nga ana tjetër nuk mund të lë pa përmendur pjesën e Veriut, Valbonën dhe Thethin, që janë dy pikat kryesore që vizitohen më së shumti nga shqiptarët dhe të huajt, të cilët kalojnë kohë të konsiderueshme atje. Pjesa veriore ka edhe një të mirë tjetër, aty sezoni i turizmit nis pak më herët. Sivjet në Valbonë e filluam që në periudhën e dimrit, e cila është një risi në vetvete, normalisht jo kaq masivisht sa në periudhën e pranverës dhe verës, por tregon që janë destinacione që po zhvillohen, dhe mbi të gjitha që njerëzit synojnë të qëndrojnë më gjatë. Ka kaluar momenti që njerëzit thjesht duan ta shohin, por tashmë duan edhe ta shijojnë. Kjo është ajo që duhet për turizmit”, – tregon z. Hoxha.Në vijim, ai thotë se edhe Juglindja me Pogradecin, Korçën, Ersekën, Leskovikun krijojnë një territor turistik të ndryshëm dhe që gjatë dimrit janë pikërisht këto destinacione që mbajnë turistët në Shqipëri.Ndryshon fundjavaMë parë, fundjava e një pjese të mirë të njerëzve që jetojnë në kryeqytet mendohej ose një drekë në Durrës ose disa orë nga Liqeni i Tiranës. Tashmë, koncepti ka ndryshuar. Destinacionet më të pëlqyera në këtë kohë janë Korça me fshatrat e saj, Pogradeci me liqenin që është bërë gati për të pritur pushuesit, kryesisht të moshës së tretë apo familjarë, të cilët duan një vend të sigurt dhe të përshtatshëm edhe për fëmijët.Më të rinjtë zgjedhin aventurën. Destinacione të tjera të pëlqyera nga turistët brenda vendit janë edhe kanionet e Osumit, Mati, Puka, vendi mes maleve, liqeni i Ulzës, që është i jashtëzakonshëm. Nga agjencitë nuk lihen pa përmendur edhe plazhet e mrekullueshme të Kavajës, siç është ai i Gjeneralit apo edhe Gjiri i Lalëzit e Kepi i Rodonit.Rihapja e ishullit të Sazanit është një destinacion i kërkuar që tërheq kureshtarë, i hapur për turistët shqiptarë dhe të huaj, që ofron edhe plazhe të veçanta.Të tërhequr nga adrenalina“Adrenalinën e duan të gjithë. Në fillimet tona kur na pyesnin se çfarë moshe lejohet – sepse atëherë ishim edhe grup më i ri – u përgjigjeshim çfarë moshe të keni shpirtin. Nuk ka rëndësi se sa vjeç jeni në të vërtetë, e rëndësishme është dëshira për të udhëtuar dhe për t’u kënaqur”, – kujton z. Hoxha nga “Discover Albania”.Aktualisht ai thotë se operojnë më shumë në tregun vendas në këtë industri, njerëzit janë të moshave të ndryshme, kryesisht 25-40 vjeç si fashë kryesore, por nuk mungojnë as fëmijët, apo edhe njerëz që janë mbi 80 vjeç.“Personalisht kam pasur edhe 92-vjeçarë, dhe si për çështjen e adrenalinës qoftë edhe për aktivitetin fizik, udhëtimet janë të përshtatshme për këdo. Për ta zgjeruar pak grupmoshën, sivjet do të jetë viti i parë që zyrtarisht do të nisim një program që është vetëm për prindër “Të shoqëruar me fëmijë”, kështu e kemi quajtur. Ideja kryesore është se duam t’u përkushtohemi më shumë moshave të reja që të krijohet kultura e pëlqimit të udhëtimit, afrimit me natyrën, aktiviteteve sociale etj., që në moshë të vogël. Fëmijët që nga mosha 5 vjeç e lart do të kenë mundësinë të bëjnë disa destinacione të mirëpërcaktuara për ata, të vëzhguar gjithmonë nga prindërit”, – tregon z. Hoxha.Viadinarica, a kërkohet?Rruga Dinarike është shteg që përshkon dhe lidh Slloveninë, Kroacinë, Bosnjë e Hercegovinën, Malin e Zi, Shqipërinë, Kosovën, Serbinë dhe Maqedoninë, e cila në fakt, u krijua, midis viteve 2010 – 2015, për vetëm këtë lloj eksplorimi natyror e kulturor. Udhëtimi ofron një rrugë autentike nëpërmjet disa prej vendbanimeve të mbetura të Europës së Vjetër dhe një korridor mes për mes një begatie pasurish kulturore.Itinerari është vlerësuar si një nga rrugëtimet më interesante, ndër to britanikja “The Guardian” e ka cilësuar si ndër udhëtimet e aventurës më të mira, të përfshirë në dhjetëshen më të mirë europiane, ndërsa revista e turizmit “Wanderlust” e ka cilësuar si një nga rrugëtimet e domosdoshme për t’u ndjekur gjatë këtij viti.Sipas “Outdoors Albania”, e cila ofron një paketë të tillë, ajo kërkohet kryesisht nga të huajt, bëhet fjalë për një udhëtim 8-ditor në këtë shteg, i cili kushton 850 euro.Udhëtim me porosiTrendi i ri: ture “Tailor-made”. Nga “Outdoors Albania” tregojnë se po pëlqehen gjithnjë e më shumë turet “tailor-made”, të krijuara nga vetë të interesuarit, sa u përket datave, destinacioneve, itinerarit etj. Kjo vjen si kërkesë kryesisht e personave të zënë me punë dhe që nuk angazhohen dot në të tilla aktivitete sipas axhendës së tur-operatorëve.Fundjava aktiveKa filluar të ndryshojë koncepti i turizmit në Shqipëri. Më parë kur mendoje për pushimet, ato lidheshin drejtpërdrejt me detin. Tani ka filluar të pëlqehet masivisht Veriu si destinacion, jo vetëm për një fundjavë por edhe më gjatë.KampinguNga “Discover Albania” tregojnë se ka paketa ekonomike edhe për njerëz që nuk mund t’i lejojnë vetes udhëtime të shtrenjta. Në rastin konkret, studentët që nuk mund të përballojnë shpenzime të mëdha për pushime, i kanë drejtuar drejt kampingut, ku një paketë për një javë kushton më pak se 80 euro. Nga ana tjetër, për persona të tjerë paketat javore mund të përmendim turin e Jugut, ai fillon nga 270 euro. Nëse flasim për fundjavat, ato fillojnë nga 69 euro, 79 euro, 89 euro varet nga destinacioni dhe sezoni. Paketat përshtaten dhe ndryshojnë me kohën. E njëjta paketë në kohën e gushtit për arsye të sezonit mund të kushtojë 100 euro, në kohën e majit e gjen edhe me 60 euro.Paketat kryesorePaketat kryesore që këshillohen nga tur-operatorët janë “Turi i Jugut” “Turi i Veriut” dhe “Turi i Aventurës”.“Turi i Jugut” sepse është një mundësi fantastike për të parë të gjithë Rivierën Shqiptare nga Vlora deri në Ksamil në një udhëtim fantastik ku është gjithçka e përfshirë. Ti ke mundësi ta shohësh të gjithë bregdetin, duke udhëtuar me skaf për të parë çdo gji dhe shpellë, duke nisur që nga Karaburuni, shpella e Haxhi Alisë, gjiri i Gramës, Gjipeja, Krorëz, Kakome e kështu me radhë.“Turi i Veriut” sepse është vërtet bukur të udhëtosh në zemër të Alpeve, duke filluar që nga Lepushaj, Kelmend, Lugina e Thethit, një nga udhëtimet më të bukura siç është ai i kalimit nga Thethi në Valbonë, për të vizituar më pas luginën e bukur të Valbonës e për ta mbyllur me lundrimin fantastik në liqenin e Komanit.Turi i Aventurës është për të gjithë ata që duan pak më shumë adrenalinë në pushimet e tyre. Është një tur i shtrirë në pjesën e Jugut, por i fokusuar tek aktivitetet dhe sportet si hedhja me parashutë, zhytja, scubadiving, standuppaddle, rockclimbing e shumë të tjera që u japin pushimeve tuaja frymë tjetër.Krahina e KurveleshitKrahina e Kurveleshit ka sipërfaqe të përgjithshme prej afro 70 km². Është zonë malore, e ndërtuar kryesisht nga shkëmbinj gëlqerorë të kretakut e pjesërisht nga flishi, me reliev të lartë e të ashpër në pjesën më të madhe të tij, që në Kurveleshin e Sipërm merr karakterin e një rrafshnalte shumë të copëtuar nga përrenjtë me shtretër të thellë e gryka të ngushta në trajtë kanionesh (deri 150 m të thella), rrëpirash e humnerash (si në Nivicë, Lekdush etj.).Ujëvara e SotirësNjë nga perlat e natyrës ka nisur të eksplorohet nga turistë vendas e të huaj. Ajo ndodhet rreth 60 kilometra larg Gramshit dhe për të arritur në zonën e ujëvarës duhet të ecësh më shumë se dy orë më këmbë. Emrin Sotirë e ka marrë nga fshati ku edhe ndodhet ujëvara, që dikur ka qenë me 120 shtëpi, ndërsa sot vetëm 20 prej tyre janë të banueshme. Në verilindje të Tomorit, ndodhet burimi i madh që vjen nga një e çarë gjatësore në shkëmbin gëlqeror të thepisur. Lartësia e rënies së ujit varion nga 5 metra deri 20 metra lartësi.Lumi i ShalësLumi i Shalës është lumi i cili buron rrëzë Alpeve Shqiptare.Ka një gjatësi prej 37 km prej burimit në majën e Radohinës e deri në Dri, buron tek kroi i Shtrazës në krye të fshatit Theth, në rrëzë të majës së Radohinës, nga ku zbret poshtë nëpër luginë të Shalës, nga Thethi, Ndërlysa e Musha, nga Breg-Lumi tek Porta e Shalës (Gryka e Rrshqëmit), nëpër Lotaj e në luginën e Shoshit, derisa derdhja e tij shkon në Lesniqe në Dri (sot liqeni Koman). Është lumë malor me rënie mesatare 22 metra në një kilometër.Ngjyra e kaltër dhe e ftohtë e ujit është karakteristike e këtij lumi, shkëmbinjtë e thepisur që e rrethojnë, duken sikur prekin qiellin me dorë.Syri i CiklopitSyri i Cikllopit, ose siç i thonë ndryshe Gjurma e Ciklopit, ndodhet rreth 4 km poshtë Krrabës, në fshatin e quajtur Skëterrë, në luginën e lumit Erzen. Ai është rreth 20 metra i gjerë dhe 120 metra i thellë si një perlë e fshehur në grykën e Krrabës.Kanionet e ErzenitKëto kanione ndodhen përgjatë rrjedhës së lumit Erzen. Uji i këtij lumi që rrjedh në një terren shkëmbor gjatë shekujve ka krijuar kanione spektakolare. Uji i kristaltë dhe thellësia e kanioneve të krijon mundësi të lahesh apo të notosh. Në pjesën ku lumi ka një thyerje rreth 10 m është krijuar një ujëvarë brenda një guve. Përpara ujëvarës te kanionet ka vaska të cilat, në stinën e nxehtë përdoren për t’u larë dhe për të bërë banjo dielli.Pasqyrat e GramësNdodhen në malin e Gramës, në afërsi të fshatit Sllovë, 1900 metra mbi nivelin e detit. Përbën një gur të madh me përbërje gipsore të llojit selenit, që shkëlqen. Prandaj ka marrë edhe emrin “pasqyrat”. Është e gjatë deri në 500 metra, e gjerë deri në 200 metra. Kanë vlera shkencore,didaktike e kulturore. Vizitohet, duke marrë rrugën Peshkopi – Sllovë dhe pastaj vazhdohet më këmbë për tek monumenti.