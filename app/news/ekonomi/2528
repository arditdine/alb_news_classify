Shoqëritë e telekomunikacioneve mbeten reklamuesit më të mëdhenj në Shqipëri, të ndjekura nga bankat. Të dy këto segmente, po reduktojnë buxhetet, me tkurrjen e telekomunikacioneve që është e dukshme.Vodafone është kompania me shpenzimet më të madha të publicitetit në vend. Në vitin 2016, buxheti i saj i marketingut ishte 980 milionë lekë (rreth 7.2 milionë euro), me një rënie të fortë prej 14.5% në raport me vitin e mëparshëm. Të dhënat e shpenzimeve të marketingut janë të raportuara në bilancin zyrtar të kompanisë. Edhe sipas hapësirës televizive, apo sipërfaqes së reklamuar në web, Vodafone dominon. Tkurrja e buxhetit të marketingut ka vijuar edhe në 2017-n, sipas monitorimeve të Idra Media.Për Telekom Albania, shpenzimet e deklaruara të reklamave në bilanc ishin rreth 933 milionë lekë (rreth 6.8 mln euro) në 2016-n, me një rënie prej 3.6% me bazë vjetore. Në vitin 2017, tkurrja ka vijuar sipas monitorimeve.Albtelecom ka tkurrur sërish buxhetin në 2016-n, me 7% në 481 milionë lekë (rreth 3.5 milionë dollarë), sipas deklarimeve në bilanc. Edhe në 2017, shkurtimet nuk kanë munguar.Plus Communication kishte rreth 1.1 milionë euro shpenzime marketingu në 2016-n. Në mes të vitit 2017, kompania arriti negociatat për të shitur frekuencat te dy operatorët e mëdhenj Vodafone dhe Telekom Albania, duke dalë nga tregu.Në total, operatorët kryesorë të telekomunikacionit kishin një buxhet marketingu prej rreth 18.5 milionë eurosh në vitin 2016, me rënie prej gati 8% në raport me një vit më parë. Në 2017-n, tkurrja vlerësohet të ketë qenë më e madhe pas daljes së Plus Communication dhe shkurtimit të buxheteve të tre operatorëve të tjerë. Rënia e buxheteve të telekomunikacioneve është ndier dukshëm në tregun e mediave, pasi ky segment përbën rreth gjysmën e tregut të reklamave në vend.Bankat kanë deklaruar në bilancet e tyre shpenzime marketingu prej rreth 9.3 milionë eurosh, me një rënie prej 2% me bazë vjetore 2015-n (shiko tabelën: Buxhetet e marketingut të bankave). Një pjesë e vogël, rreth 15-20% u shkon televizioneve, sipas aktorëve të tregut, por edhe të dhënave të sasisë së sekondave për reklamë nga Idra Media. Pjesa më e madhe shkon për shpenzime të tjera (outdoor, shërbime të tjera marketingu).Credins është reklamuesi kryesor nga bankat në vitin 2016, e ndjekur nga Banka Raiffeisen.