NGA ERJOLA JATA TIRANE– Ka nisur në Shqipëri aktivitetin kompania Italiane në sektorin automotive. Më konkretisht kjo kompani merret me prodhimin e pjesëve specifike të guarnicioneve të makinave, shirita me fije metalike dhe sintetike që vendosen si skelete në pjesën e brendshme të profileve të gominave të makinës dhe kabinës elektrike. Kjo kompani u vizitua nga ministri I financave Arben Ahmetaj i cili tha se për vendin tonë kjo do të jetë një industri me vlerë të shtuar në ekonomi.“Këtu jemi në një fabrikë të re, të ndërtuar nga grupi Martinetto, të cilët prodhojnë produkte specifike për industrinë automotive. Kanë vetëm dy muaj që kanë filluar. Siç e shikoni, industria është pothuajse e gjitha robotike, pra nuk është nga ato industri ku punësohen me qindra e me mijëra, por është nga ato industri që kanë vlerë të shtuar serioze për ekonominë shqiptare.Është realisht një nga dy prodhuesit e këtyre produkteve specifike në botë. Për ta shpjeguar, janë fijet metalike të guarnicioneve të makinave dhe sigurisht që janë vetëm për eksport, për eksport në Japoni, për eksport në Australi, për eksport në Amerikë, madje përfitojnë edhe nga marrëveshja e tregtisë së lirë që ne kemi me Shtetet e Bashkuara të Amerikës, apo dhe diku tjetër në Europë.Unë besoj që, ajo që qeveria “Rama 1” kishte në axhendën e vet, në mandatin e parë, dhe tani po e shtyn me forcë, industrializimi i lehtë i vendit, stili Italian sigurisht, pra kompani të vogla dhe të mesme që prodhojnë produkte specifike për eksport, është duke ndodhur. Sigurisht është rrugë e gjatë, por është duke ndodhur”, tha ministri Ahmetaj.Kompania, e cila erdhi për herë të parë në Shqipëri në gusht 2017, filloi aktivitetin brenda një kohe shumë të shkurtër, në muajin dhjetor. Produkti eksportohet në të gjithë vendet e botës, në Europë, Azi e Amerikë.(BalkanWeb)