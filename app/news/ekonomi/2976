Ndonëse bankat raportuan se do të shtrëngojnë kushtet e kredisë, ku një prej mekanizmave për ta bërë këtë ishte rritja e normave të interesit, kjo nuk ka filluar të ndodhë ende.Të dhënat e Bankës së Shqipërisë bëjnë të ditur se në muajin mars, interesi mesatar i huave të reja në lekë ka shënuar rënie për të dytin muaj radhazi, duke zbritur në 6.92%, nga 7.12% që ishin në shkurt dhe gati 8% që kishin arritur në muajin janar. Interesat kanë rënë kryesisht për huatë afatshkurtra dhe janë rritur lehtë për afatin më të lartë sesa 5 vjet.Në rënie edhe më të fortë ishin dhe interesat e huasë në euro, ndonëse pritej që kredia në monedhën e përbashkët të bëhet më e shtrenjtë pas politikës së de-euroizimit të Bankës së Shqipërisë, që synonte të ulte peshën e kredisë në valutë në ekonomi. Interesi mesatar në mars për një kredi në euro ishte 3.58%, niveli minimal i raportuar rekord ky i vitit të fundit. Disa banka kanë reklamuar muajin e fundit hua për shtëpi në euro, interesat e të cilave ishin 1.9% për muajin mars.Pavarësisht rënies, bankat kanë raportuar në Vrojtimin e Kredisë së publikuar nga Banka e Shqipërisë se në tremujorin e dytë ato pritet të shtrëngojnë kushtet e kredidhënies si për bizneset ashtu dhe për individët, përmes kërkesave më të forta për kolateral dhe interesave më të larta.Ndaj ky është momenti më i mirë për të marrë hua, përpara se interesat të fillojnë rritjen.Nga kursimet fiton më shumëPozitive kanë qenë zhvillimet edhe për kursimtarët. Interesat mesatare të depozitave me afat maturimi 12-mujor në lekë, që janë dhe më populloret, kanë shënuar rritje të ndjeshme në muajin mars. Nëse i depoziton paratë sot, merr një kthim vjetor prej pak më shumë se 1%, që ndonëse mbetet i ulët, është më pozitivi që prej dy vitesh.Më të leverdishmet janë depozitat me afat maturimi 4-vjeçar, interesi i të cilave ka kërcyer në 2.7% në mars, nga 1.3% që kishte zbritur muajin e mëparshëm.Në rritje ishin dhe interesat e depozitave 12-mujore në euro, nga 0.09% në shkurt në 0.13% në mars, por pavarësisht kësaj, kthimi nga kursimet në euro mbetet minimal. Në fund të muajit mars, depozitat në valutë përbënin 53% të totalit, por të dhënat e Bankës së Shqipërisë bënë të ditur se stoku i kursimeve në euro ka rënë me 80 milionë euro në shkurt-mars, që përkon me periudhën kur Banka e Shqipërisë filloi procesin e de-euroizimit, çka u shoqërua me një tendencë të konvertimit të kursimeve nga euro në lekë.(Monitor)