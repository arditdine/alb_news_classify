Ministri i Bujqësisë dhe Zhvillimit Rural, Niko Peleshi në vazhdim të takimeve informuese me shoqata dhe organizata fermerësh dhe agropërpunuesish në vend, ka pritur në ambientet e ministrisë, anëtarët e Dhomës së Tregtisë dhe Industrisë Tiranë, të interesuar në programin IPARD.Gjatë takimit ministri Peleshi u angazhua personalisht për të ndjekur nga afër çdo interesim, me qëllim kthimin e besimit për të gjithë aktorët pjesëmarrës për aplikimet dhe përfitimet nga këto skema.“Unë personalisht do të hap një dosje për secilin prej jush, në kuptimin që do të ndjek se si do të shkojë fati i një projekt –ideje, të shprehur sot këtu dhe deri në fund. Këtë, ua kërkoj dy zëvendësministrave, edhe Dhimos, që do t’ju asistojë për pjesën profesionale, por edhe Ilirit, që do ta ndjekë si procedurë, si aplikim, deri në fund, padyshim, pastaj edhe drejtorja e AZHBR –së, që e ka dhe për detyrë funksionale, të sigurojë një vlerësim sa më të mirë, sa më transparent, sa më në kohë, pa vonesa për të gjitha aplikimet”, tha ai.Ashtu siç është njoftuar dhe më parë çelja e “Thirrjes së parë” për aplikime për financime, subvencione dhe grante që ky program do të japë për bujqësinë shqiptare, do të bëhet në fillim të muajit maji. Masa e parë ka të bëjë me mbështetje për investimet në asetet fizike në fermat bujqësore në këto sektorë prioritarë: qumështi, mishi, frutat, perimet dhe vreshtat duke synuar rritjen e furnizimit me produkte bujqësore të sigurta dhe të cilat prodhohen duke respektuar gjithmonë ambientin. Shuma minimale e mbështetjes është 10,000 EURO dhe shuma maksimale 500,000 EURO. Përfituesit e mbështetjes do të jenë fermerë, ekonomi bujqësore, persona fizikë ose juridikë, përfshirë SHBB-të. Një aplikant mund të përfitojë më shumë se një investim për këtë masë, por totali i investimeve për aplikant, nuk duhet ta kalojë vlerën prej 1,500,000 Euro për të gjithë kohë zgjatjen e periudhës së programit.Në përfundim të investimit, përfituesi i mbështetjes duhet të ketë minimalisht disa tregues. Duhet të ketë të paktën 10 lopë të regjistruara në regjistrin e kafshëve dhe të paktën 100 dele ose dhi të regjistruara. Këto kritere vlejnë për sektorin e qumështit. Për sektorin e mishit subjekti duhet të ketë 10 gjedhë të regjistruara në regjistrin e kafshëve; 100 dele dhe/ose dhi të regjistruara, 1,000 shpendë (broilera dhe pula pjellëse), 10 dosa për mbarështim. Kriteret për sektorin e fruta –perimeve përcaktojnë që përfituesi duhet të ketë të paktën 0.5 hektarë tokë të kultivuar me perime ose të paktën 0.5 hektarë tokë të kultivuar me fruta në një ose disa parcela dhe të paktën 0.2 hektarë ambiente të mbrojtura me plastmasë dhe xham, në formë serre për bimët e mbrojtura. Për vreshtat kriteri është të ketë 0.5 hektarë vreshta.Masa tjetër parashikon investime në asete fizike për përpunimin dhe tregtimin e produkteve bujqësore dhe të peshkimit. Shuma maksimale e mbështetjes është 2,000,000 EURO, ndërsa minimalja është 25,000 EURO. Marrësit e mbështetjes do të jenë stabilimentet e përpunimit ushqimor, të cilët kanë përgjegjësinë për kryerjen e investimit në stabilimentin e tyre, e cila korrespondon me përkufizimin e “Ndërmarrjeve të Vogla dhe të Mesme” (SME). Dhe për këtë kategori masash janë përcaktuar disa kritere, të cilat duhet të përmbushen nga marrësi i mbështetjes në përfundim të investimit të kryer. Për sektorin e përpunimit të qumështit, të ketë kapacitete të përpunojë 1500 litra në ditë dhe 750 litra në zonat malore.Për thertoret, për therjet e gjedhit, minimumi duhet të jetë 10 krerë në ditë; për therjet e të imëtave minimumi 40 krerë në ditë; për therjen e derrave minimumi 15 krerë në ditë; për shpendët, minimumi 5,000 shpendë në ditë. Dhe për përpunuesit e verës kapaciteti i përpunimit të jetë 200 hektolitra në vit. Edhe për këtë masë një aplikant mund të përfitojë më shumë se një investim, por totali i investimeve për aplikant, nuk duhet ta kalojë vlerën prej 3,000,000 Euro për të gjithë kohë zgjatjen e periudhës së programit.18 prill 2018 (gazeta-Shqip.com)