Rezultati financiar neto i sektorit bankar është përmirësuar dukshëm gjatë vitit 2017, duke sjellë rritjen e treguesve të rentabilitetit, theksoi Banka e Shqipërisë në raportin vjetor. Kontributin kryesor pozitiv në ecurinë e rezultatit financiar e ka dhënë ulja e shpenzimeve përrezervat (provigjionet) e rrezikut të kreditit, ndërsa të ardhurat neto nga interesi, megjithëse mbeten zëri kryesor në të ardhurat e përgjithshme të veprimtarisë, kanë vijuar të bien. Ulja e shpenzimeve për rrezikun e kreditit, reflekton uljen e ndjeshme të kredive me probleme. Rënia e të ardhurave neto nga interesi, reflekton kryerjen e veprimtarisë së ndërmjetësimit në një mjedis me norma të ulëta interesi, ku rënia e shpenzimeve për interesa (me ndikim pozitiv) nuk ka arritur të kompensojë rënien e të ardhurave nga interesi (me efekt negativ).Treguesi i mjaftueshmërisë së kapitalit, shënoi 16.6% në fund të vitit 2017, duke u rritur me 0.2 pikë përqindje në krahasim me një vit më parë.Treguesit e përdorur nga Banka e Shqipërisë për monitorimin e ecurisë dhe akumulimit të rreziqeve sistemike, kanë reflektuar përgjithësisht zbutje të rreziqeve ndaj stabilitetit financiar gjatë vitit 2017. Në aspektin makroekonomik, përmirësimi ka ardhur si pasojë e rimëkëmbjes së rritjes ekonomike, zhvillimeve pozitive në tregun e punës, përmirësimit në deficitin e llogarisë korrente, performancës fiskale dhe përmirësimit të pozicionit debitor të bizneseve. Në aktivitetin e sektorit bankar, përmirësimi i treguesve reflekton rënien e kredive me probleme, përmirësimin e rezultatit financiar, si edhe nivelet e mira të kapitalizimit dhe likuiditetit, theksoi Banka.