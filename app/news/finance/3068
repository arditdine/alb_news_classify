Banka e Shqipërisë, në një analizë të posaçme për “Monitor”, vlerëson ecurinë ekonomike të 2017-s dhe pritshmëritë për vitin 2018. Ja sfidat për të ruajtur ritmet e rritjes dhe reformat që duhet të zbatohenNë tërësi, viti 2017 mund të konsiderohet një vit pozitiv për ekonominë shqiptare. Rritja ekonomike erdhi drejt konsolidimit dhe disa prej balancave kryesore ekonomike e financiare u përmirësuan.Duke iu referuar statistikave zyrtare, ekonomia shqiptare u rrit me rreth 4.1% në gjysmën e parë të vitit dhe të dhënat indirekte sinjalizojnë vazhdimin e këtij trendi pozitiv edhe gjatë gjashtëmujorit të dytë. Rritja ekonomike ka pasur një bazë të gjerë; ajo është mundësuar nga rritja e konsumit dhe e investimeve private, nga zgjerimi i eksporteve shqiptare, si dhe nga moderimi i ritmit të konsolidimit fiskal gjatë vitit 2017. Nga ky zgjerim i kërkesës agregate kanë përfituar kryesisht sektori i shërbimeve, ai i industrisë dhe ai i ndërtimit. Këta sektorë kanë dhënë dhe kontributin kryesor në rritje.Rritja ekonomike është mbështetur nga politika të kujdesshme makroekonomike, si dhe nga përmirësimi i ambientit të huaj ekonomik dhe financiar.Politika monetare ka ruajtur një kurs stimulues gjatë vitit, çka është përkthyer në një ambient financiar të karakterizuar nga norma të ulëta interesi, nga likuiditeti i bollshëm, dhe nga kushte financiare stimuluese. Nëpërmjet uljes së kostove të financimit të konsumit dhe të investimit privat, si dhe nëpërmjet lehtësimit të kostove të shërbimit të borxhit për huamarrësit ekzistues, ambienti stimulues financiar ka mbështetur rritjen e konsumit dhe të investimeve private. Politika fiskale ka ruajtur kursin e vet konsolidues, sikundër dëshmohet nga nivelet e ulëta të deficitit buxhetor dhe nga tendenca rënëse e borxhit publik, ndonëse intensiteti i konsolidimit fiskal ka qenë më i ulët se ai i viteve paraardhëse. Së fundi, rritja e kërkesës së huaj për mallra e shërbime shqiptare, kryesisht i shërbimeve të turizmit, si dhe nivelet e larta të Investimeve të Huaja Direkte, kanë pasur ndikim pozitiv në rritjen ekonomike të vendit.Zgjerimi i aktivitetit ekonomik ka ndihmuar në përmirësimin e ekuilibrave ekonomikë dhe financiarë të vendit. Banka e Shqipërisë vlerëson se kërkesa e shtuar agregate ka sjellë përdorim më të plotë të kapaciteteve prodhuese të ekonomisë. Në tregun e punës, ekonomia shqiptare krijoi 38 mijë vende të reja pune, ndërkohë që norma e papunësisë ra më tej, nga niveli 14.2% në fillim të vitit në nivelin 13.6% në fund të tremujorit të tretë. Po ashtu, sipas vrojtimeve tona të aktivitetit të biznesit, shkalla e shfrytëzimit të kapaciteteve është luhatur rreth nivelit mesatar 72%, duke përfaqësuar një përmirësim prej 0.3 pikësh përqindjeje kundrejt nivelit mesatar të vitit të kaluar.Rritja e vëllimit të aktivitetit ekonomik dhe shfrytëzimi më i plotë i kapaciteteve prodhuese kanë sjellë përmirësim të gjendjes financiare të bizneseve, çka është pasqyruar si në nivelet e larta të likuiditetit të tyre, ashtu edhe në rënien progresive të treguesit të kredive me probleme. Ky i fundit ra nga niveli 18.2% në fillim të vitit në nivelin 14.3% në fund të tij.Bilanci i shkëmbimeve tregtare me jashtë është përmirësuar, ndërkohë që treguesit e qëndrueshmërisë së borxhit të huaj kanë ardhur në përmirësim. Kështu, deficiti i llogarisë korente zbriti në një mesatare prej 6% të PBB-së gjatë nëntë muajve të parë të vitit, kundrejt nivelit 8% të së njëjtës periudhë të një viti më parë. Po ashtu, treguesit e përballueshmërisë së borxhit të huaj kanë ardhur në përmirësim.Konsolidimi fiskal ka sjellë rënie të raportit të borxhit publik ndaj PBB-së. Ky konsolidim tenton të frenojë zgjerimin e kërkesës agregate, por ai ka mundësuar një përcjellje më të mirë të stimulit monetar në ekonomi, ka ndihmuar në reduktimin e dobësive fiskale, si dhe ka rritur aftësinë e sektorit publik për përballimin e sfidave të mundshme të së ardhmes.Së fundi, inflacioni ka mbetur në nivele të ulëta dhe poshtë objektivit të Bankës së Shqipërisë gjatë vitit 2017. Në tërësi, ky ishte një zhvillim i pritur prej nesh, në reflektim të pozicionit ciklik të ekonomisë, të nivelit të ulët të inflacionit në vendet partnere, si dhe të fortësisë së kursit të këmbimit. Banka e Shqipërisë mbetet e bindur se, brenda trajektoreve ekzistuese të zhvillimit të ekonomisë, kthimi i inflacionit në objektiv mbetet një objektiv i realizueshëm në horizontin afatmesëm. Gjithsesi, ecuria e inflacionit gjatë vitit ka ilustruar përshtatshmërinë e qëndrimit të politikës monetare dhe ka theksuar më tepër nevojën për një politikë monetare stimuluese në të ardhmen afatshkurtër.Me gjithë progresin e bërë gjatë vitit 2017, stadi aktual i zhvillimit të vendit është ende larg atij të dëshiruar.Niveli i ulët i inflacionit sugjeron se ekonomia shqiptare mbetet poshtë potencialit të vet. Kjo do të thotë se aktiviteti ekonomik në vend ka ende hapësira të zgjerohet, se shkalla e papunësisë duhet të ulet më tej dhe se fuqia blerëse dhe mirëqenia mund të përmirësohen më tej.Për këtë arsye, në gjykimin tonë, objektivi afatshkurtër dhe afatmesëm i politikave ekonomike duhet të jetë konsolidimi i burimeve të rritjes, kthimi i ekonomisë në ekuilibër dhe krijimi i parakushteve për një rritje të qëndrueshme në të ardhmen.Në afatin e gjatë, vëmendja e politikëbërësve duhet të fokusohet më shumë në përshpejtimin e mëtejshëm të ritmit të rritjes ekonomike, çka do t’i mundësonte vendit jo vetëm një rritje më të shpejtë, por dhe një shpërndarje më gjithëpërfshirëse të fryteve të rritjes, si dhe një konvergim më të shpejtë në standardet e Bashkimit Europian.Parashikimi 2018Banka e Shqipërisë gjykon se zhvillimet ekonomike të vitit 2018 do të kenë shenjën e vazhdimësisë me ato të vitit paraardhës.Në bazë të informacioneve të disponuara, tendencave aktuale të zhvillimit, analizës së faktorëve mbështetës, duke përfshirë natyrisht dhe në radhë të parë politikat makroekonomike, ne gjykojmë se momenti pozitiv i rritjes do të vazhdojë edhe gjatë këtij viti.Po ashtu, në linjë me zhvillimet e vitit që po lëmë pas, ne presim që ekonomia shqiptare të shënojë një hap tjetër drejt kthimit në potencial. Në mënyrë më të detajuar, ne presim rritje të mëtejshme të punësimit dhe rënie të normës së papunësisë, një lëvizje graduale, por të dallueshme të inflacionit drejt objektivit, si dhe një përmirësim të mëtejshëm të gjendjes financiare të bizneseve, çka pritet të sjellë presione të shtuara për rritje pagash dhe reduktim të normës së kredive me probleme.Megjithatë, parashikimet e mësipërme janë të kushtëzuara nga plotësimi i disa parakushteve dhe janë natyrisht të karakterizuara nga pasiguri e rreziqe.Në një masë të ndjeshme, parashikimet e mësipërme pasqyrojnë pritjet tona për: përmirësimin e mëtejshëm të ambientit të huaj; vazhdimin e transmetimit të stimulit monetar në ekonomi dhe përmirësimin e ofertës së kredisë bankare; si dhe, mungesën e goditjeve – pozitive apo negative – ndaj aktivitetit ekonomik apo ndaj nivelit të çmimeve.Banka e Shqipërisë mbetet e ndërgjegjshme se ambienti i brendshëm dhe i huaj është ende sfidues. Në veçanti, pozicioni ekonomik i partnerëve tanë kryesorë tregtarë mbetet ende vulnerabël, oreksi për rrezik i grupeve të huaja financiare mbetet ende i ulët, dhe presionet e huaja inflacioniste mbeten ende të zbehta.Sa më sipër, Banka e Shqipërisë mbetet e bindur se qëndrimi aktual i politikës monetare – qëndrim i cili karakterizohet nga norma bazë interesi në nivelet minimale historike dhe nga kujdesi i shtuar sa i takon kohës dhe shpejtësisë së normalizimit të kësaj politike – është ai i duhur. Po ashtu, Banka e Shqipërisë gjen me vend të ritheksojë dobinë e politikës së konsolidimit fiskal, si dhe të tërheqë vëmendjen e sistemit bankar për ndjekjen e një politike kreditimi më realiste ndaj Shqipërisë, që në terma më konkretë do të thotë se reduktimi i primeve të rrezikut duhet të faktorizohet më shumë në standardet e tyre të kreditimit.SfidatSikundër e thamë, skenari ynë bazë i zhvillimeve të pritura të ekonomisë shqiptare, me fjalë të tjera skenari më i mundshëm në gjykimin tonë, është pozitiv.Rritja ekonomike shoqërohet me të ardhura shtesë për të gjithë operatorët e ekonomisë: punësimi rritet, të ardhurat familjare zgjerohen, gjendja financiare e biznesit përmirësohet, dhe bilanci i sektorit publik bëhet më i shëndetshëm. Paralelisht me të, përmirësimi i ekuilibrave makroekonomikë bën më të qëndrueshme trendet e zhvillimit dhe rrit sigurinë e biznesit dhe konsumatorit për të ardhmen.Përkundrejt këtij skenari:Biznesi ka stimujt e duhur për të investuar dhe për të rritur kapacitetet prodhuese; perspektiva pozitive e zhvillimit do të thotë një rritje e përgjithshme e kërkesës për mallra e shërbime, ndërkohë që investimet favorizohen edhe nga kushte financiare stimuluese dhe në përmirësim të vazhdueshëm.Rritja e të ardhurave të disponueshme ju mundëson familjeve dhe konsumatorit të zgjerojnë konsumin apo të rritin kursimet e tyre, në varësi të preferencave apo objektivave individuale. Sistemi financiar ofron tashmë një gamë të gjerë dhe të besueshme shërbimesh financiare, për të mundësuar një administrim më të mirë të financave personale.Vetë sistemi financiar ka mundësi të zgjerohet më tej, në një ambient ekonomik më favorizues dhe me prime rreziku më të ulëta. Sektori bankar ka mundësi të rrisë kreditimin, por dhe të ofrojë produkte financiare më kompetitive dhe më inovative.Së fundi, sektori publik ka mundësinë e reduktimit të mëtejshëm të borxhit publik, pa shkëputur vëmendjen nga investimet e nevojshme në infrastrukturë, arsim e shëndetësi.Natyrisht që ambienti ekonomik nuk është tërësisht imun ndaj rreziqeve dhe, si i tillë, ai vijon të jetë i mbarsur me sfida. Për politikëbërësit, sfida madhore do të vijojë të jetë balancimi i objektivit të nxitjes së aktivitetit ekonomik me objektivin e përmirësimit të ekuilibrave makroekonomikë. Në gjykimin tonë, miksi aktual i politikave ekonomike është ai i duhuri. Gjithsesi, ndërkohë që konsolidimi fiskal duhet të vazhdojë dhe në të ardhmen, intensiteti i stimulit monetar duhet të monitorohet dhe të kalibrohet në mënyrë të vazhdueshme.Po ashtu, të gjithë politikëbërësit duhet të vazhdojnë t’i kushtojnë vëmendje identifikimit në kohë të goditjeve potenciale, me origjinë të brendshme apo të jashtme, si dhe plotësimit të parakushteve të rritjes së qëndrueshme dhe afatgjatë, që do të thotë përmirësimit të klimës së biznesit, nxitjes së investimeve, si dhe garantimit të mbështetjes së tyre me fonde nga sistemi financiar.Për operatorët e sektorit privat, sfida mbetet ajo e përhershmja: interpretimi i drejtë i situatës dhe perspektivave makroekonomike të zhvillimit, në mënyrë që pozicionimi i tyre në treg të jetë ai i duhuri. Momenti pozitiv i aktivitetit ekonomik është një mundësi që nuk duhet humbur, ndonëse kujdesi në alokimin e resurseve financiare nuk duhet reduktuar.OrientimiNë radhë të parë, politikat ekonomike – që në tërësinë e tyre përfshijnë masat fiskale, monetare e financiare, si dhe reformat strukturore – duhet të garantojnë rritje ekonomike sa më të shpejtë dhe sa më të qëndrueshme. Në gjykimin tonë, ky është kontributi më i madh që këto politika mund të japin për përmirësimin e gjendjes ekonomike dhe financiare në Shqipëri, e parë kjo në nivel individual apo në nivel kolektiv.Nga ana tjetër, shpërndarja e fryteve të rritjes në një bazë sa më të gjerë shoqërore mund dhe duhet të stimulohet nëpërmjet:-ruajtjes së stabilitetit ekonomik dhe financiar, pasi përvoja tregon se episodet e destabilitetit prekin proporcionalisht më shumë shtresat në nevojë;-investimit në arsim dhe shëndetësi, çka rrit barazinë e oportuniteteve midis shtresave të ndryshme shoqërore;-politikave fiskale të targetuara drejt shtresave më pak të favorizuara të shoqërisë, si nëpërmjet ndërtimit dhe mirëmbajtjes së një sistemi tatimor që drejtpeshon objektivin e barazisë sociale me atë të stimulimit të investimeve afatgjata, ashtu dhe nëpërmjet investimeve të targetuara në infrastrukturë për zonat në nevojë;-përmirësimit të aksesit në kredi dhe rritjes së kulturës financiare, çka po ashtu zgjeron barazinë e oportuniteteve për administrimin e financave personale, për angazhimin në aktivitete sipërmarrëse, si dhe për sigurimin apo mbrojtjen nga rreziku.Lista e mësipërme ilustron vetëm disa prej drejtimeve të punës dhe nuk duhet parë si shteruese.Nga ana e saj, Banka e Shqipërisë mbetet thellësisht e angazhuar në ruajtjen e stabilitetit ekonomik dhe financiar të vendit, si dhe në përmirësimin e aksesit në kredi dhe rritjes së kulturës financiare.Për përmirësimin e aksesit në kredi, ne kontribuojmë nëpërmjet nxitjes së qëndrueshmërisë dhe konkurrencës në sistemin bankar, nëpërmjet zhvillimit të mëtejshëm të sistemit të pagesave, angazhimit në grupe ndërinstitucionale pune për promovimin e kreditimit ndaj bizneseve të vogla e të mesme, si dhe nëpërmjet kontributit tërësor që japim në reformimin dhe zhvillimin e sistemit financiar.Nga ana tjetër, promovimi i kulturës financiare realizohet nëpërmjet një programi të zgjeruar edukimi dhe transparence nga Banka e Shqipërisë, si dhe nëpërmjet aplikimit të akteve rregullatore që kërkojnë një transparencë sa më të madhe për produktet e ndryshme financiare që ofron industria bankare.Modeli ekonomik, a është i duhuri!?Në vija të përgjithshme, modeli i zhvillimit të vendit mbetet ai i duhuri.Në filozofinë e tij, ky model bazohet në nismën e lirë të sektorit privat, ndërkohë që roli i shtetit kufizohet në ofrimin e të mirave publike, si dhe në rregullimin e monitorimin e aktivitetit privat. Përvoja botërore ka ofruar shembuj të mjaftueshëm për të konkluduar se ky është modeli më eficient i organizimit të aktivitetit ekonomik.Sa i takon pozicionit të tregut, shkallës së konkurrencës dhe shkallës së specializimit në tregun global, ekonomia shqiptare ka ende vend për përmirësim.Duke mos dashur të dalim përtej mandatit dhe fushës sonë të ekspertizës, Banka e Shqipërisë gjen me vend të theksojë se ekonomia shqiptare ka hapësira të mëtejshme për:-shfrytëzimin më të mirë të pasurive natyrore, si në lëndë të para ashtu dhe në bujqësi e turizëm,-integrimin më të plotë në zinxhirët e vlerës së shtuar të industrisë dhe shërbimeve botërore, nëpërmjet tërheqjes së Investimeve të Huaja Direkte në këta sektorë apo nëpërmjet promovimit të pranisë së bizneseve shqiptare në tregun rajonal e global;-rritjes së produktivitetit dhe eficiencës së ekonomisë, për të rritur vlerën e shtuar të punës sonë; si dhe,rritjes së fleksibilitetit, për të qenë më të aftë t’u përgjigjemi trendeve apo kërkesave në ndryshim të vazhdueshëm të tregut botëror.Sa i takon çështjes së riorientimit të resurseve financiare drejt sektorit të ndërtimit, Banka e Shqipërisë gjykon se – në një masë të madhe – ajo ka një bazë reale në kërkesën e diferencuar për strehim. Gjithsesi, Banka e Shqipërisë mbetet e bindur se sipërmarrësit shqiptarë dhe financuesit e tyre kanë nxjerrë mësimet e duhura nga historia jo dhe aq e largët, vendase dhe e huaj, çka ju mundëson atyre të marrin vendime të bazuara në realitet.Tregu bankarSektori bankar, si çdo segment i ekonomisë së tregut, duhet konceptuar dhe analizuar si një sektor dinamik.Në vetvete, shkalla e zhvillimit dhe struktura e këtij sektori, pasqyrojnë efektin rezultant të një sërë faktorësh, si: ecuria e ekonomisë shqiptare; ambienti i huaj ekonomik dhe financiar; ecuria e konkurrencës brenda sektorit bankar dhe midis segmenteve të ndryshme të sistemit financiar; ambienti i brendshëm dhe i huaj ligjor e rregullator; si dhe politikat, objektivat dhe rezultatet e punës së përbërësve individualë të sistemit.Tendenca e fundit drejt konsolidimit është një reagim organik i sektorit bankar ndaj kompleksitetit të sfidave me të cilat ai përballet.Sa i takon procesit të konsolidimit, Banka e Shqipërisë gjykon se, më e rëndësishme se vetë ky proces, është rezultati i tij. Nga ana jonë, ne jemi të bindur se ky rezultat do të jetë një sektor bankar më eficient, më i qëndrueshëm dhe më kompetitiv, i aftë për të përballuar sfidat aktuale dhe të ardhshme të zhvillimit. Vëmendja dhe angazhimi ynë në këtë proces janë përqendruar në përmbushjen e këtij objektivi.