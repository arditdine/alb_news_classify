Naim Hasa, administrator i Fondit të Pensionit Vullnetar SIGALTregu i pensioneve private, ndonëse me një vlerë asetesh të vogël, është një nga pjesëmarrësit aktivë në tregun e kapitalit, duke investuar kryesisht në letrat me vlerë të qeverisë. Por me shumë gjasa, nëse një vendim, që ende është në diskutim e sipër, do të kalojë hallkat e tjera të miratimit, pensionet private mund të shënojnë një rritje të jashtëzakonshme.Bëhet fjalë për shtimin e kolonës së dytë të sigurimit të detyrueshëm, por që menaxhohet nga kompani private. Naim Hasa, administrator i Fondit të Pensionit Vullnetar SIGAL, shprehet se ka një interes në rritje për pensionet private, e nxitur kjo edhe nga një normë e lartë kthimi. Investimet nga asetet e fondeve të pensioneve private patën një normë kthimi prej 7.1% për vitin 2017.Si paraqitet ecuria e tregut të Pensioneve Private Vullnetare gjatë vitit 2017 dhe si është pritshmëria për vitin 2018?Pjesë e tregut financiar pas vitit 2009 janë bërë edhe pensionet private vullnetare. Në ketë treg ushtrojnë aktivitetin tre kompani pensionesh, Raiffeisen Pensions, FPP Sigal Life Uniqa Group Austria dhe Credins Pensions.Aktualisht, tregu i pensioneve private është i ri. Në fund të vitit 2017, sipas publikimeve të Autoritetit të Mbikëqyrjes Financiare, ky treg ka të anëtarësuar rreth 22 mijë të siguruar me 1.8 miliardë lekë asete (Kontribute dhe fitime), por me një mision mjaft të rëndësishëm dhe ritme rritjeje, si në anëtarësime dhe në asete, që shkojnë 1.4 – 1.5 herë çdo vit.Por duhet pranuar se jemi shumë larg zhvillimeve që ka ky treg në Europë, qoftë edhe në vendet përreth nesh si Maqedoni, Kosovë, Kroaci, Bullgari, çka ka nevojë për shumë përkujdesje, si në fushën ligjore, ashtu dhe në atë institucionale. Ky zhvillim e fuqizim, bëhet edhe më i domosdoshëm, dukë marrë në konsideratë problematikën që mbart sistemi shtetëror i pensioneve.Sot problemet e pensioneve dhe sidomos deficitet financiare të skemave shtetërore, janë një shqetësim evident në të gjithë vendet, kjo ndër të tjera edhe si rrjedhojë e ritmeve me të cilat rritet popullsia e tretë, si rrjedhojë e dy faktorëve: të rritjes së jetëgjatësisë së popullatës, rënies së ritmeve të lindjeve.Këto situata kanë shtruar nevojën e reformimit të sistemit të pensioneve, duke u fokusuar në gjetjen e rrugëve të përshtatshme dhe të drejta të financimit, duke krijuar përgjegjësi të përbashkët të mbulimit të nevojave jetësore në pleqëri, midis shtetit dhe individit. Një nga sistemet që po funksionon sot me sukses në Europë e më gjerë, është vendosja e sistemit të Alternuar të Pensioneve, me dy komponentë të rëndësishëm, një sistem publik bazë i konsoliduar dhe një sistem privat i zhvilluar, i detyrueshëm për brezin e ri dhe vullnetar për të gjithë ata që duan një pension më të lartë.Ky sistem, presupozon një ndarje të kontributit në dy pjesë, kontribut shoqëror për skemën shtetërore PAYG dhe kontribut individual për skemën private. Ndërsa skema vullnetare lihet e lirë, kush dëshiron më shumë bëhet pjesëmarrës në këto skema. Këtë model krahas të gjithë vendeve të zhvilluara si Gjermania, Franca, Italia e gjejmë edhe në Poloni, Hungari, Kroaci, Bullgari, Estoni, Rumani, Çeki, Sllovaki, madje edhe në Kosovë, Maqedoni, të cilët sipas kushteve konkrete, kanë bërë ndarjen e kontributeve dhe ndjekin në dinamikë evoluimin e këtyre proceseve.Siç dihet, vetëm tre vende të Ballkanit Perëndimor – Shqipëri, Bosnjë e Serbi nuk e kanë kompletuar sistemin e pensioneve me skemën private, kjo është edhe arsyeja që niveli i pensioneve në këto vende është shumë i ulët.Është fakt që pensionet private i japin zgjidhje mjaft problemeve që dikton koha: Së pari, zgjidhin kontradiktën e brezave, duke e bërë brezin e ri më të interesuar për t’u siguruar.Së dyti, zgjidhin problemet e shtrembërimit të tregut të punës, mjaft shqetësuese, sidomos për ekonomitë në zhvillim, ku informaliteti, si në rastin e evazionit ashtu edhe të atij gri është i lartë, mbasi lidhet shumë mirë masa e kontributit me atë të përfitimit.Së treti, përfitimet që rrjedhin nga kjo skemë janë të trashëgueshme dhe ofrohen në kushte më të favorshme moshe, vjetërsie në punë e masë pensioni.Këto janë edhe arsyet që sot pensionet private (vetëkapitalizuese) po zhvillohen me ritme të larta në të gjithë vendet, duke u bërë domosdoshmëri e kohës.A ka ndërgjegjësim nga ana e biznesit për t’u afruar pranë skemës private, po nga ana e individëve?Duke i hedhur një sy përbërjes së anëtarëve të fondeve të pensioneve private rezulton, si në numër dhe veçanërisht në asete pjesëmarrja më e madhe është e individëve, të cilët nëpërmjet kësaj skeme kanë kërkuar të sigurojnë një pension më përpara në moshë dhe të marrin një pension më të madh se ajo që ofron skema shtetërore. Në këtë grupim, pjesë e rëndësishme janë edhe emigrantët, të cilët kanë njohuri për këto skema dhe i dinë dobitë e tyre.Ndërsa planet e pensioneve profesionale, me gjithë përfshirjen e tyre në sistemin e përgjithshëm të pensioneve dhe përmirësimet fiskale që ju bë ligjit, përsëri shihet një interesim shumë i pakët i punëdhënësve për të siguruar në skemat e pensioneve profesionale punonjësit e tyre. Aktualisht as 5% e të punësuarve nuk janë të siguruar me pension suplementar privat. Tërheq vëmendje pjesëmarrja në këto skema e institucioneve bankare, të sigurimeve, kompanive me investitorë të huaj.Sot, si rrjedhojë e këtij vakumi ligjor është krijuar një kontradiktë midis punonjësve të administratës publike, të cilët kur dalin në pension, marrin edhe një pension suplementar shtesë që sipas funksioneve e kohës së punësuar në to, ky pension shkon nga 1 deri në 3-fishin e pensionit bazë. Ndërsa për punonjësit në institucione jobuxhetore apo private, masa e pensionit në terma mesatare shkon 35-38% e pagës që kanë paguar kontribute. Kjo sigurisht kërkon: së pari rishikimin e politikave nxitëse e favorizuese, sidomos në fushën fiskale për mbështetjen e pjesëmarrjes në Fondet Private të Pensioneve; së dyti, këto skema, si në të gjitha vendet, edhe në Shqipëri, duhet të jenë të detyrueshme për krijimin e aderimin në fondet private të pensioneve, ashtu siç janë të siguruar në mënyrë të detyrueshme me pension suplementar punonjësit buxhetorë.Ka një kërkesë që është bërë prej vitesh nga fondet private të pensioneve, për shtimin e kolonës së dytë që është private e detyrueshme? A ka një angazhim nga qeveria për të rishikuar këtë pjesë dhe a mendoni se tregu shqiptar është gati për këtë zgjerim?Po, është e vërtetë që, këto vitet e fundit, po diskutohet shumë për përfshirjen e skemave të detyrueshme private të pensioneve, në sistemin e përgjithshëm. Aktualisht, institucionet përgjegjëse me ligj, si Autoriteti i Mbikëqyrjes Financiare, Instituti i Sigurimeve Shoqërore dhe Ministria e Financave kanë në diskutimet e tyre dy projektligje, të punuara edhe me specialistët më të mirë të institucioneve ndërkombëtare.Së pari, Projektligjin “Për disa shtesa e ndryshime në Ligjin nr.10197, datë 10.12.2009 ‘Për Fondet e Pensioneve Vullnetare’”, ku, nëpërmjet përmirësimeve që propozohen mendohet ta përafrojmë me legjislacionet ndërkombëtare që rregullojnë marrëdhëniet në këtë fushë dhe t’i bëjë palët pjesëmarrëse në një Fond Pensioni, më të interesuara e sigurta për të marrë pjesë. Është marrë parimisht një vendim politik për ndarjen e kontributit shoqëror në mënyrë të detyrueshme, kryesisht për moshat e reja nën 50 vjeç edhe në kontribut individual që do të menaxhohet nga kompanitë private të pensioneve. Ky proces po drejtohet nga Ministria e Financave dhe ISSH, ku dhe shoqata jonë e siguruesve të jetës e pensioneve është palë e këtij procesi.Sigurisht, realizimi i kësaj reforme kërkon një impenjim më të madh nga të gjitha strukturat, duke u ndërgjegjësuar të gjithë për të shfrytëzuar dobitë që sjell në treg ky produkt, në radhë të parë për popullsinë e siguruar, por edhe për ekonominë e vendit.Për kushtet e Shqipërisë, futja e sistemit privat paraqitet si më i përshtatshëm e funksional, pasi:Së pari, në Shqipëri afro 75-80% e PBB vijnë nga sektori privat, prandaj s’ka asnjë arsye të mos vlerësohet edhe në këtë fushë.Së dyti, Shqipëria është një vend europian dhe përafrimi i legjislacionit edhe në fushën e sigurimeve shoqërore është kusht për t’u anëtarësuar në këtë familje.Së treti, këto skema, për vetë konfigurimin e tyre ndihmojnë më mirë ekonominë e vendit, duke mobilizuar paratë e lira të popullatës nëpërmjet investimeve të tyre në instrumente financiarë afatgjatë 5-10-vjeçarë (Obligacione Shtetërore).Vendosja e sistemit të detyrueshëm privat të pensioneve, duke ndarë 3-5% të kontributit shoqëror për skemat vetëkapitalizuese kushtëzohet edhe nga nevoja që ka shteti shqiptar për burime financiare. Nëpërmjet vendosjes së skemës vetëkapitalizuese rriten investimet në ekonomi, duke mobilizuar asetet e të siguruarve që janë investuar në obligacione shtetërore me afat 3-10-vjeçare.Nga shifrat që publikon Instituti i Sigurimeve Shoqërore, nga disa përllogaritje, në këto skema për një vit do grumbullohen afro 13.5 miliardë lekë, ose 96.5 milionë euro, të cilat rriten çdo vit progresivisht dhe vetëm pas 10 viteve, ato arrijnë në 230-250 miliardë lekë ose 1.75 miliardë euro. Mundësia e mobilizimit të tyre për ekonominë e vendit do të kërkonte që të specifikohet në ligj, si shumë vende në zhvillim që 10 vitet e para të investohet vetëm në instrumente financiare brenda vendit.Në këtë kuadër, nisma e ndërmarrë do të përmirësojë dhe plotësojë kuadrin ligjor të sistemit të Sigurimeve Shoqërore sipas modelit europian dhe praktikave më të mira ndërkombëtare.Ku investohen paratë e fondeve të pensioneve vullnetare, jashtë Shqipërisë apo në vend dhe si rezulton norma e kthimit viteve të fundit, sa të sigurta janë nga falimentimi këto fonde?Pjesë shumë e rëndësishme e veprimtarisë së aktivitetit të fondeve të pensioneve vullnetare janë investimi i kontributeve të anëtarëve.Kontributet e anëtarëve të Fondit të Pensioneve Private investohen me synim për të rritur kthimin nga investim për anëtarët e tij dhe për t’u siguruar atyre një të ardhme të sigurt.Me ligj janë të përcaktuara qartë llojet të instrumenteve financiare dhe të çdo aseti tjetër, në të cilin mund të investohet fondi i pensionit, kufijtë dhe rregullat për ruajtjen e tyre. Shoqëria administruese, në zbatim të kërkesave ligjore ka ngritur struktura të specializuara që ndjekin mbarëvajtjen e këtij procesi.Investimi bëhet në përputhje me disa parime të rëndësishme, siç është ai i sigurisë, ku asetet e fondit investohen në instrumente me besueshmëri të lartë, i diversifikimit të portofolit, ku asetet e Fondit investohen në instrumente të llojeve dhe karakteristikave të ndryshme, i ruajtjes së nivelit të mjaftueshëm të likuiditetit për të garantuar në çdo rast pagesat e anëtarëve. Sigurisht, ky proces mbart edhe probleme që kanë të bëjnë me riskun e investimeve. Në këtë kontekst menaxhimi i portofolit detyrimisht përfshin disa faza për identifikimin, matjen dhe administrimin e riskut, sidomos për sa i përket riskut të investimit, tregut, riskut të likuiditetit, riskut operacional.Aktualisht asetet e anëtarëve në fondet e pensionit vullnetar janë të investuara në instrumente financiare shtetërore, siç janë ato të obligacioneve të qeverisë shqiptare me maturim të gjatë 5, 7 dhe 10-vjeçar, nga ku është siguruar për vitin 2017 një normë e kënaqshme e kthimit të investimit në masën 7.1%.Një aspekt shumë i rëndësishëm i veprimtarisë të fondeve të pensionit vullnetar është mbrojtja e aseteve të anëtarëve. Në ligj janë përcaktuar qartë tre pika që sigurojnë e garantojnë asetet e anëtarëve ku, së pari, asetet e anëtarëve të Fondit të Pensionit Vullnetar nuk mund të jenë pjesë e procedurave të falimentimit; së dyti, ato nuk mund të jenë pjesë e ekzekutimeve, sekuestrove të kreditorëve të Shoqërisë Administruese dhe, së treti, është absolutisht e pavlefshme çdo përpjekje për të lënë si garanci ose për të përdorur për qëllime të ngjashme asetet e pensionit të anëtarit të fondit të pensionit, ose për t’i bërë objekt ekzekutimi apo pjesë të falimentimit të mundshëm.