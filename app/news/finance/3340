Deklarata e fundit e ministrit të Mirëqenies Sociale, mbi rrezikun e pensionit për shkak të mossigurimit edhe mes buxhetorëve, ka ngjallur reagimin e ish-drejtuesve dhe ekspertëve të ekonomisë. Ata kërkojnë të mos përhapet panik e të flitet me fakte të sakta. Sipas tyre, është e pamundur të mos jenë paguar sigurimet shoqëroreDenoncimi i skandaleve ekonomike po ndodh aq shpesh nga qeverisja e majtë sa rreziku që një lajm i vërtetë i hidhur të mos merret me seriozitet po bëhet gjithnjë e më i madh. Pas skemave të evazionit me Tatimin mbi Vlerën e Shtuar, deklarimet për trashëgimin e një arke bosh nga qeverisja e mëparshme, e mbi të gjitha detyrime të prapambetura (për vlerësimin e të cilave na u desh të paguajmë) auditues të huaj, një lajm tjetër i frikshëm, jo aq për nga përmasat se sa përmbajtja e tij, u bë publik ditët e fundit nga ministri i Mirëqenies Sociale dhe Rinisë, Erion Veliaj. Sipas tij, rreth 53 mijë subjekte, nga të cilat 1407 institucione publike buxhetore, nuk u kanë paguar sigurimet shoqërore punëtorëve të tyre të deklaruar gjatë tetë viteve të qeverisë së kaluar. Borxhi që këto subjekte i kanë Institutit të Sigurimeve Shoqërore arrin në 109.5 milionë dollarë, sipas Veliajt. “Piramida e 109.5 milionë dollarëve e sigurimeve shoqërore është një piramidë e atyre që janë deklaruar si punonjës, nuk kanë marrë në pagën e tyre 10 përqindëshin që mbahet për sigurimet shoqërore dhe ata që e kanë mbajtur këtë nuk e kanë derdhur tek ISSH-ja”, – deklaroi ai, duke shtuar se këto mospagesa kanë rrezikuar pensionet e 250 mijë shqiptarëve. Mes këtyre institucioneve, sipas tij, janë Ministria e Mbrojtjes, ajo e Arsimit, Ministria e Shëndetësisë, ALUIZNI, QSUT, deri edhe Ministria e Punës Sociale.Një deklaratë e tillë ka tronditur gjithë shoqërinë shqiptare, jo pse njerëzit punojnë në të zezë, por se një fenomen i tillë godet besimin pikërisht aty ku deri tani nuk kemi dyshuar: Thesari i Shtetit. E ndonëse mund të mos ketë shumë vend për krahasim, kur u vodh edhe thesari i Bankës së Shqipërisë për njerëzit e thjeshtë, por mbase edhe punonjësit e zyrtarë do të mund të dyshonin që është vënë në funksion ndonjë skemë mashtrimi që ka arritur të nxjerrë paratë nga Thesari e nuk janë paguar sigurimet shoqërore.Por, ekspertë të ekonomisë e ish-drejtues të Ministrisë së Financave nxituan t’i kundërpërgjigjen kësaj deklarate, e të qetësojnë punonjësit, sidomos ata zyrtarë, se pensioni i tyre nuk është vënë në rrezik. Ish-ministrat e Financave, Arben Malaj, Ridvan Bode, e më tej zëvendësiministra të Financës, mohojnë kategorikisht që ky fenomen të ketë ndodhur për institucionet që rregullohen financiarisht nga buxheti i shtetit. Sigurimet shoqërore dhe pagat janë dy zëra të veçantë në buxhet dhe thesari nuk liron fondet për pagat, pa paguar më parë sigurimet. Sipas z. Malaj, “Dega e thesarit është e detyruar me ligj të kontrollojë pagimin e detyrimeve të sigurimeve shoqërore njëkohësisht me tërheqjen e pagave. Thesari, kur njoftohet me shkrim për mospagimin e sigurimeve shoqërore, bllokon pagesat e tjera”. Ndërkohë, sipas tij, “Për institucionet buxhetore, shumat e detyrimeve për sigurime shëndetësore janë të parashikuara në buxhet dhe nuk kanë probleme financimi”. Ai hedh poshtë edhe mundësinë e vjedhjes së kësaj shume të denoncuar, pasi “menaxhimi i buxhetit në implementimin e tij kontrollohet nga thesari për çdo zë. Pra, shuma e parashikuar si shpenzime për sigurimet në buxhet është e rakorduar me shumën e parashikuar si e ardhur në buxhetin e sigurimeve shoqërore e shëndetësore, çka eliminon çdo risk vjedhje të kontributeve të buxhetorëve”.Këto argumente theksohen edhe nga z. Ridvan Bode dhe ish-zëvendësministri i Financave, Sherefedin Shehu. Por ata kujtojnë njëkohësisht se administrata është “dorëzuar” e tkurrur në rreth 88 mijë punonjës dhe akuzojnë ministrin për shifra të “çmendura” evazioni që nuk kanë as logjikë ekonomike.Por, kundërshtitë nuk kanë ardhur vetëm nga kundërshtarët politikë të kësaj qeverisje. Janë edhe ekspertët e kontributeve, e madje edhe Ministria e Financave, që nxitojnë të qartësojnë mjegullën e rrezikshme të ngritur në një terren të thepisur të ekonomisë sonë. Ish-drejtori i Kontributeve të Sigurimeve Shoqërore për shumë vite, Naim Balluku, ka vlerësuar në mediat e shkruara të këtyre ditëve se diçka e tillë nuk është e mundur. “Unë e dëgjova dhe u çudita sepse 1400 subjekte nuk janë gjithsej, kështu që nuk e di, ndoshta ka një interpretim gabim. Nga ana tjetër nuk është e mundur mospagesa, sepse subjektet buxhetore kur kryejnë derdhjen e pagave, nga thesari marrin edhe fondin për të paguar sigurimet shoqërore”, – shprehet ai në një të përditshme. E pamundur, sipas tij, është edhe mundësia që ky fenomen të mos evidentohet për 8 vjet me radhë.Duke përjashtuar të gjitha mundësitë, e vetmja gjë që mund të ketë ndodhur, sipas Ballukut, është se ndonjë subjekt i caktuar nuk ka paguar një muaj të caktuar e një subjekt nuk ka paguar një muaj tjetër, por jo gjatë gjithë kohës. Kur një subjekt paguan kontributet, për të kuptuar se për cilët punonjës po paguhen sigurimet nevojiten patjetër listë-pagesat. “Shpeshherë, këto listë-pagesa nuk dorëzoheshin nga tatimet te sigurimet shoqërore. Mund të jetë ky fakt por që të mos paguajnë 1400 subjekte publike, edhe pse këtu futen dhe subjektet lokale si bashkitë, komunat, drejtoritë rajonale, ujësjellës-kanalizime e me radhë, duket një shifër shumë e madhe.Një tjetër mundësi e diskutuar mes ekspertësh, është ajo e punonjësve të përkohshëm. Sipas Zef Preçit, “mund të filet për një numër të vogël punonjësish të përkohshëm, punonjës të mobilizuar në kohë fushate, etj., por që pesha specifike e tyre është tejet simbolike dhe për të cilët shteti është përgjegjës për pagesën e detyrimeve të mbajtura prej pagës së tyre kundrejt ndëshkimit ligjor të personave përgjegjës që kanë shkelur rregullin buxhetor në të gjitha nivelet”.Nga ana e saj, Ministria e Financave, në mënyrë jozyrtare, ka siguruar punonjësit e administratës se nuk rrezikojnë pensionin.Por, mes pikëpyetjeve, dyshimeve e deri te rreziku për panik, e për të shuar edhe hamendësimin tjetër se ministri mund ta ketë nënkuptuar, për personat me kontratë të përkohshme apo vonesat e listë-pagesave (ndonëse ai foli për vjedhje të mirëfilltë) ndoshta do të ishte i vlefshëm një tjetër sqarim i ministrit, kësaj radhe i llogaritur më saktë për të na ndriçuar mbi atë çfarë ka ndodhur, e nëse verifikohen dëme, të denoncojë shkelësit.Deklarata e Veliajt: -Janë 53 mijë subjekte, mes të cilave 1407 institucione publike buxhetore që nuk kanë paguar sigurimet shoqërore punëtorëve në tetë vite qeverisje-109.5 milionë dollarë, borxhi që këto subjekte i kanë Institutit të Sigurimeve Shoqërore-250 mijë shqiptarë, rrezikojnë pensionetKujdes me fjalët, e shifrat…Ka nga ata ekonomistë që as nuk kanë dashur t’i analizojnë shifrat e bëra publike nga ministri Veliaj. Sipas Zef Preçit, për sa kohë nuk kanë “folur” Instituti i Statistikave, ISSH e Ministria e Financave nuk mund të komentohen shifrat e bëra publike. Pranohet se një rast i tillë do të përbënte një skandal, jo të radhës, po të verifikohej. Por që kjo të ndodhë, si z. Malaj, edhe z. Preçi kërkojnë nga institucionet e qeverisë të verifikojnë mirë shifrat, të “lokalizojnë” problemin, ta vlerësojnë atë e përveçse ta denoncojnë në organet e drejtësisë, ta denoncojnë në publik me përmasat e duhura për problemin që ka. Sipas z. Malaj, mosderdhja e detyrimeve për sigurimet shoqërore e shëndetësore është një rast për të ndarë përgjegjësinë nga papërgjegjshmëria. Sipas tij, momenti i parë është për deklarimin dhe vërtetësinë e shifrave. Për të deklaruar një skandal të tillë nuk përdoren aktivitete rinore apo partiake, por institucionet e shtetit, duke filluar nga njoftimi me shkrim i Kuvendit dhe Prokurorisë. Kjo është minimalja sepse (i) janë dëmtuar mijëra të punësuar dhe se (ii) së dyti është falsifikuar, manipuluar buxheti i shtetit, është fshehur niveli real i deficitit dhe borxhit.Si një ish-drejtues i Ministrisë së Financave, në një udhëtim disavjeçar me punonjësit e thesarit, ai mendon edhe për punonjësit e devotshëm në administratë, besimin në qeverisje, e dëmin ekonomik që sjellin deklaratat e nxituara. Sipas Malajt, çdo shifër qartësohet dhe rakordohet me shumë kujdes, sepse çdo panik i parakohshëm apo i zmadhuar dëmton vetë qeverinë, ambientin ekonomik, pasi rrit pasiguritë. Rakordimi quhet i saktë kur ndodh midis tre institucioneve, ISSH-së, Drejtorisë së Përgjithshme të Tatimeve dhe Drejtorisë së Thesarit të Ministrisë së Financës.Në një orë me studentët e tij në Universitetin e Tiranës, Malaj nuk heziton ta përdorë tabelën për të na shpjeguar se shuma e detyrimit e përmendur nga ministri i Mirëqenies Sociale, edhe nëse do të ishte e vërtetë, në raport me sigurimet që paguhen nga thesari për të gjitha institucionet, përbën vetëm 3%. Në përllogaritjet e ekonomistëve gabimet, dëmet, apo humbjet kanë gjithmonë një përqindje dhe 3% nuk është nivel i lartë. Por, shqetësimi më i madh i Malajt, është te tronditja e mundshme e besimit në qeverisje. Ai që ka besuar në stafin e tij dhe e di mirë se si mund të jetë e suksesshme puna në administratë, vë theksin te dëmtimi i motivimit të punonjësve, ndërsa qeverisjes, ashtu si edhe gjithë ekonomisë sonë, i nevojitet një frymë e mirë optimizmi për ta shtyrë përpara.Malaj:Rakordimi quhet i saktë kur ndodh midis tre institucioneve, ISSH-së, Drejtorisë së Përgjithshme të Tatimeve dhe Drejtorisë së Thesarit të Ministrisë së FinancësÇdo panik i parakohshëm apo i zmadhuar dëmton vetë qeverinë, ambientin ekonomik, pasi rrit pasiguritëFenomeni: Specialistët: Shifrat e parakorduara mes institucioneve rrezikojnë të ngjallin panik e të përmbysin besimin në institucioneÇfarë po ndodh me borxhet?Pak pas këtij lajmi të frikshëm, një plan zgjidhjeje ofrohet nga qeveria. Mediat raportojnë për planin e qeverisë që borxhin prej 107 milionë dollarësh do ta përfshijë në skemën aktuale të shlyerjes së borxheve publike, një politikë fiskale e qeverisë nëpërmjet së cilës huat e siguruara nga FMN, Banka Botërore dhe donatorë të tjerë po përdoren për të shlyer detyrimet e qeverisë së mëparshme ndaj sipërmarrjeve private për punime të kryera dhe të marra në dorëzim gjatë katër-pesë viteve të fundit. E kur nuk janë vërtetuar ende shifrat e këtij dëmi të mundshëm dhe në një situatë kur duket se qeveria po “mat pulsin” për reagimin publik e politik ndaj kësaj politike buxhetore, pyetjet e paqartësitë shtohen sipas ekspertëve.Zef Preçi nuk shesh asnjë arsye, përse duhet të ndodhë një gjë e tillë. Flasin me këtë rast, për detyrimet e vonuara të kompanive private, apo edhe institucione publike që mund të duhet të paguajnë tatimet për kontributin e sigurimeve. Ai kujton se edhe para ‘90-s, kishte një periudhë 3-vjeçare brenda së cilës shteti paguante detyrimet e tij, ndaj individëve apo subjekteve dhe anasjelltas. E nëse është dakord për pagesat e detyrimeve të kompanive private, pasi kjo sjell ndikime në ekonomi, ajo e sigurimeve shoqërore nuk i vlen rritjes ekonomike.“Nëse flasim për një marrëdhënie borxhi, presupozohet se janë dy palë, njëra palë që jep borxh dhe pala tjetër që e merr atë. Në rastin e punimeve në vepra publike kishim të bënim me një marrëdhënie kontraktuale që nuk ishte respektuar nga qeveria, d.m.th. nuk ishte përmbushur detyrimi përkatës financiar për punimet që bizneset kishin realizuar me burimet e veta financiare ose me kredi bankare apo borxhe nga të tretët”, – thotë Preçi. Në këtë rast, sipas tij, qeveria/shteti kishte detyrimin të paguante bizneset dhe kështu po ndodh. “Në rastin e një evazioni të vlerësuar prej 109.5 milionë dollarësh që sipërmarrjet private thuhet se i kanë qeverisë për mosarkëtimin në ISSH të detyrimeve të mbajtura nga pagat e punës të të punësuarve të tyre (siç deklaroi ministri Veliaj pak ditë më parë), atëherë nuk ka kuptim që qeveria të përdorë fondet publike për të kompensuar paratë e papaguara në skemën e ISSH-së nga bizneset private, por që janë pjesë e detyrimit fiskal të këtij të fundit sipas ligjit”, – thekson ai. Në këtë rast kërkon të veprojë ligji për nxjerrjen e detyrimeve.Preçi: Nuk ka kuptim që qeveria të përdorë fondet publike për të kompensuar paratë e papaguara në skemën e ISSH-së nga bizneset private, por që janë pjesë e detyrimit fiskal të këtij të fundit sipas ligjit.