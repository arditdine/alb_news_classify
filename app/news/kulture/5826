Publicisti dhe shkrimtari i njohur Kim Mehmeti, është një zë më shumë kundër prishjes së godinës së teatrit Kombëtar. Duke e cilësuar kryeministrin Edi Rama “një piktor të parealizuar”, Mehmeti shprehet se Godina e Teatrit Kombëtar është kalendar ku janë shënuar ditët e lavdishme të kulturës dhe pasqyrë ku shihen fytyrat e atyre që lartësuan kullën shqiptare të artit skenik.“Siç duket Kryeministri i Shqipërisë ka vendosur të mos tërhiqet dhe ta shembë godinën e tanishme të Teatrit Kombëtarë në Tiranë dhe, siç thotë ai, mbi ‘gërmadhat e së shkuarës, të ngrihet teatri i ri!’. Ku ta dish, mbase është e pamundur që, një piktor të parealizuar siç është ai, ta bindësh se godina e Teatrit Kombëtarë nuk janë muret që ai ka, e as vetëm skena ku aktorët i kanë jetuar ëndrrat e tyre artistike, por ajo godinë është kalendar ku janë shënuar ditët e lavdishme të kulturës sonë, si dhe pasqyrë, ku shihen fytyrat e atyre që lartësuan kullën shqiptare të artit skenik.Po pra, siç duket ne presim të pamundurën nga Kryeministri i sotëm i Shqipërisë: ai ta kuptojë se nëse më e bukura e bashkëkohorja çdoherë do e zëvendësonin të shkuarën e më të vjetrën, atëherë gjinia njerëzore nuk do e çmonte mbëmendjen, por harresën! Kështu shembja e godinës së Teatrit Kombëtarë është një lloj rrënimi i mbëmendjes dhe i kujtesës sonë, siç është edhe shlyerje e begatisë së formës artistike që është realizuar në skenën e tij!”, reagon Kim Mehmeti.27 prill 2018 (gazeta-Shqip.com)