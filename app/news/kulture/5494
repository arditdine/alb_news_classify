Ministrja e Kulturës Mirela Kumbaro ka qenë e ftuar në Komisionin parlamentar për të folur mbi “Projektligjin për Artin dhe Kulturën” dhe debatet e ngritura mbi ngritjen e një teatri të ri dhe protestave të aktorëve. I konsideruar si një nga projektligjet më të kompletuar nga specialistë të Ministrisë së Kulturës që i kanë kushtuar vite hartimit të tij, ky projektligj ka hasur në pengesa në miratimin e tij nga formacioneve kulturore apo shoqata që kanë lidhje me artin. Pavarësisht shpjegimeve që Kumbaro vazhdon ti japë pikave të ndryshme të këtij projektligji, ku një pjesë të rëndësishme zë dhe trashëgimia, ky projektligj nuk po merr dot miratimin as në komisionin parlamentar. Dëgjesa e Kumbaros më shumë se mbi thelbin e këtij projektligji u zëvendësua me debate mes saj dhe deputetes së PD-së Albana Vokshi mbi oraret e pjesëmarrjes.Kumbaro kishte bërë me dije se do të jetë e pranishme në komision nga ora 9 deri në 10. Por kjo ka nxitur edhe pakënaqësi e reagim nga ana e deputetëve të Partisë Demokratike të cilët shprehen se nuk mundet ta vendosë ministrja orën. Është kryetarja e komisionit Albana Vokshi, e cila shprehet se data e dëgjesës është shtyrë disa herë e nuk mundet që në këto kushte ministrja të vendosë orën. “Po përpiqeni të fshihni skandalin. Nuk nis një mbledhje nëse mendoni që mund të na përcaktoni ju orarin”, tha Vokshi. Sipas Kumbaros shtyrja e orarit e datave ka qenë për shkak të axhendave. “Dje e kisha të pamundur sepse duhet të isha në Gjirokastër dhe e lamë për ditën e sotme.Nuk mund të tallem me punën time e me atë të qeverisë. Mbledhja e komisionit të ligjit është bërë me praninë time”, tha Kumbaro duke shtuar se ajo i ka dërguar përgjigjet që i kanë kërkuar e duke shtuar se “Jam deri në orën 10 sepse kam komision tjetër”. Ka qenë deputeti i PD-së Luçiano Boçi, i cili i ka kërkuar ministres që të mos mashtrojë për çështjen e orarit.” Mos gënjeni, mos mashtroni. Do më dëgjosh se do flas 60 minuta. Nuk thuhet: Erdha pashë, dëgjova. Thuhet: Erdha, pashë dhe dhashë llogari. I keni të gjitha të vërtetat relative, prandaj duam sqarim për çështjen e godinës së teatrit”, tha Boçi, i cili ka vijuar më tej duke kërkuar dorëheqjen e ministres. Boçi i ka kërkuar Kumbaros nëse ka një projekt konkret për teatrin . ”Nuk kemi një projekt në momentin që do të kemi një propozim ose koncept do ta bëjmë publik. Ne jemi në partneritet me bashkinë e Tiranës e cila është e gatshme të bashkëpunoj me qeverinë për të ndërtuar një teatër të ri kombëtar. Në momentin që ka ardhur propozimi për konceptin e Teatrit Kombëtar është marr menjëherë vendimi nga Kryeministri, ministria e Kulturës dhe kryetari i Bashkisë që ta ndajmë me publikun dhe ftesa ka qenë prezantim i një koncepti për një teatër të ri kombëtar”, tha Kumbaro.28 mars 2018 (gazeta-Shqip.com)