TIRANE- 1 qershori këtë vit erdhi plot ngjyra, përmes pikturave të shumë fëmijëve të talentuar. Ndërthurur me muzikë e kërcime, fëmijë të moshave të ndrshme u bënë bashkë me ata të shtëpisë “Zyber Hallulli”, në ambientet e kryeministrisë, për të festuar ditën e tyre, por edhe për të ndarë me njëri-tjetrin emocionet e pasionit të tyre. Ajo çfarë e bën të veçantë këtë ekspozitë është imagjinata e fëmijëve.Të pakufizuar në një temë të caktuar, ata kanë shprehur botën e tyre të brendshme që lidhet me dashurinë për natyrën, njerëzit, kafshët. Ata ndihen të lumtur që ekspozojnë për herë të parë disa nga punët e tyre, për të cilat punojnë me përkushtim prej kohësh me profesorin e tyre të pikturës, Vangjel Nikolla.E nisën si një pasion të çastit, për të kaluar pasditet në atmosferë artistike, por falë punës dhe përkushtimit, sot arritën të kurorëzojnë një ekspozitë të vërtetë, me punimet e tyre të para, si një kujtim i bukur plot ngjyra nga fëmijëria e tyre.(BalkanWeb)