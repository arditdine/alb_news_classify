Një 39 vjeçare mjaft e shëndetshme dhe frekuentuese e rregullt e palestrës, i paralajmëroi të gjithë të mos luajnë me koronavirusin, pasi vetë përfundoi në urgjencë me pneumoni të rëndë. Tara Jane Langston e filmoi vetën nga shtrati i spitalit Hillingdon Hospital, në perëndim të Londrës ku u shtrua të dielën me Covid 19. Nëna e dy fëmijëve ia dërgoi videon kolegëve të punës dhe tani, filmimi është bërë viral. Në të, Tara përshkruan eksperiencën e tmerrshme që po kalon. “Mezi marr frymë e jam me kateter; dhe sot jam 10 herë më mirë nga isha përpara. Nuk e di as cfarë dite është. Nëse pini ende cigare, lëreni menjëherë sepse do t`iu duhen mushkëritë tuaja; ju lutem mos luani me këtë, sepse është vërtet shumë keq dhe do të përfundoni pastaj këtu. Trupi mezi po lufton”, shprehet Tara ndërsa shihet që mbushet me frymë më vështirësi. Ajo nisi të ndihej keq përpara 11 ditësh, kur u kthye nga një udhëtim në Poloni me të shoqin dhe dy vajzat. Fillimisht u diagnostikua me infeksion në gjoks dhe iu dhanë antibiotikë, por javën e kaluar, gjendja e saj u përkeqësua menjëherë dhe u dërgua në spital. Bashkëshorti tregon se ndër simptomat e para ishin dhimbjet e forta në shpinë e mushkëri, dhe problemet me frymëmarrjen.