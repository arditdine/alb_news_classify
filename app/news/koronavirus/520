Ngjarje në zhvillim: Pandemia e Koronavirusit        Me anë të një deklarate për mediat Policia e Shtetit ka bërë të ditur edhe njëherë planin e masave gjatë kësaj jave dhe orarin e lëvizjes së makinave. “Lejohen të qarkullojnë me automjete për të shkuar në punë, duke plotësuar formularin e VETËDEKLARIMIT, të gjithë punonjësit e administratës dhe biznesit në oraret 05:00 deri në orën 08:00 dhe për kthim nga ora 12:00 deri në orën 13:00. Përjashtohen nga ky kufizim të gjitha automjetet e transportit të mallrave, produkteve ushqimore, fruta-perimeve dhe atyre blegtorale, me qëllim furnizimin e marketeve, minimarketeve dhe dyqaneve ushqimore. NUK lejohet asnjë qytetar që të lëvizë me automjet pa plotësuar formularin e vetëdeklarimit, dhe pa marrë konfirmim për lëvizje. Pas orës 13:00 NUK lejohet të lëvizë asnjë qytetar, përjashtuar kthimin për në banesë të punonjësve të linjave prodhuese, të Shëndetësisë, Ushtrisë, Policisë së Burgjeve, SHPSF, të atyre personave që janë të përfshirë në listat e shërbimeve të bashkive dhe shërbimeve në banesë. Pas orës 13:00 NUK lejohet të jenë hapur asnjë market, minimarket, apo farmaci.   Përjashtohen nga ky kufizim vetëm linjat e prodhimit të bukës, ushqimoreve, prodhimit të mishit dhe atyre blegtorale vetëm për të prodhuar, por JO për të tregëtuar.   NUK lejohet lëvizja e këmbësorëve për shëtitje, sport e çdo aktivitet që nuk ka lidhje me furnizmimin me produkte për konsum. Policia e Shtetit u bën thirrje qytetarëve që gjatë orarit të lejuar për lëvizje, të mos qarkullojnë masivisht apo të mblidhen në parqe e lulishte, të ruajnë distancën në markete e minimarkete dhe të evitojnë në maksimum lëvizjet e kota, me qëllim parandalimin e përhapjes së COVID-19”, thuhet në njoftimin e Policisë së Shtetit.