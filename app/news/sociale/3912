Ministri i Brendshëm Fatmir Xhafaj ka reaguar menjëherë pas aksionit të policisë që përfundoi me kapjen e gjysmë ton droge në Portin e Durrësit.Sipas Xhafajt ky ishte një superaksion i policisë që i dha një goditje të fortë trafikut ndërkombëtar.“Një superaksion i Policisë së Shtetit në bashkëpunim me agjencitë e tjera ligjzbatuese vendase dhe të huaja.Goditje e fortë trafikut ndërkombëtar të drogës!Hetimi vazhdon!Forca e Ligjit, forca e shtetit po vepron. Pas pak detajet nga policia e shtetit në një konferencë për shtyp,” shkruan Xhafaj në Twitter.Gazetarja Klodiana Lala në një lidhje direkte për ‘News24’ tregoi detaje rreth rrugës që kishte ndjekur kamioni, ndërkohë që deri tani janë duke u verifikuar tre persona.Burime zyrtare nga Prokuroria bënë të ditur se sasia rekord kishte ndjekur këtë itinerar; Komlubi-Itali-Maltë dhe në fund kishte mbërritur në portin e Durrësit. Nga hetime e deritanishme rezulton se kontejnerët me banane ishin porositur për kompaninë ‘Arbi-Garden’ shpk me qendër në Manzë. Lala tha për ‘BalkanWeb’ se kompania është themeluar në 3 maj 2012, ku administrator është Arbër Cekaj, që rezulton se ka një gamë të gjerë aktivitetesh.Po ashtu bëhet e ditur se kjo sasi droge s’do shpërndahej në Shqipëri, por pasi të shkarkoheshin kontejnerët, sasia do udhëtonte drejt vendeve të BE-së. Në fillim do të kalonte drejt Italisë, e më pas drejt vendeve të tjera. Sakaq, Arbër Cekaj nuk është ndaluar ende. Lala tha se ka dyshime se behet fjalë për një rrjet të gjerë trafiku të kokainës, ndërsa mund të konsiderohet si një rast ku mund të përfshihen ‘peshqit e mëdhenj’ apo dhe lidhje të mundshme me politikanë.(e.f/BalkanWeb)