Me ndërtimin e 17 shkollave të reja, themelet e të cilave do të hidhen së shpejti, Tirana do të përjetojë një revolucion të vërtetë, me godina moderne, mjedise e hapësira të bollshme për nxënësit, terrene sportive e laboratorë të mirëpajisur për zhvillimin normal të lëndëve arsimore.Këto që shihni janë disa nga projektet e 17 shkollave të reja që do të nisin ndërtimin këtë vit, për të qenë gati në sezonin e ri shkollor 2019. Me do të kenë strukturë moderne, krejt ndryshe nga shkollat aktuale, me një qasje perëndimore si në infrastrukturë, ashtu edhe në konceptimin për të qenë epiqendra kulturore dhe sociale të qytetit.Ndërkaq, shkollat 9-vjeçare do të kenë edhe kopësht të integruar brenda tyre.Përveçse do të zgjidhin për herë të parë problemin 27-vjeçar të mësimit me dy turne, siç edhe u premtua nga kryebashkiaku Erion Veliaj në zgjedhjet e 2015-ës, shkollat e reja të Tiranës do të jenë një mjedis i hapur për të gjithë, sipas konceptit të ri si “qendra komunitare”, që do mund të shfrytëzohen edhe gjatë pasditeve nga nxënësit dhe komuniteti rreth saj, për aktivitete të ndryshme social-kulturore, duke i dhënë asaj një dimension tjetër.Ndërtimi i tyre është përcaktuar në çdo njësi administrative të Tiranës, aty ku edhe nevoja është më e madhe, në bazë të dendësisë së popullsisë. Shkollat janë planifikuar të kenë të gjitha ambientet e nevojshme akademike (klasat mësimore, duke përfshirë laboratorët e fizikës, kimisë, biologjisë, informatikës etj), palestër me ambientet ndihmëse të saj, hapësirat administrative, hapësirat shoqërore, etj.Për të përballuar ndryshimet klimaterike, godinat do të pajisen me sisteme të ngrohjes qendrore. Një kujdes i veçantë i është kushtuar edhe sistemimit të mjediseve të jashtme, me terrene sportive, gjelbërim dhe ndriçim të jashtëm.Në vitin 2017, Bashkia e Tiranës përfundoi ndërtimin e 3 shkollave të reja: “Hoxha Tahsin”, pranë Pazarit të Ri, “Betim Muço” në Kombinat dhe “Ardian Klosi” në Njësinë 4. Ndërkohë, janë në përfundim e sipër shkolla “Servete Maçi” në Rrugën e Dibrës dhe shkolla “Kosova” në Rrugën e Elbasanit.Me ndërtimin e këtyre objekteve arsimore, në Tiranë nuk do të ketë më shkolla të mbushura mbi kapacitetin e tyre normal apo shkolla që zhvillojnë mësimin me dy turne. Rritjes së konsiderueshme demografike që ka pësuar Bashkia e Tiranës gjatë viteve të fundit, si dhe mosndërtimi i shkollave të reja për vite me radhë, ka sjellë mbipopullimin e shkollave ekzistuese, kryesisht në zonat informale, dhe boshatisjen e disa të tjerave në zonat periferike.Në Bashkinë e Tiranës gjenden gjithsej 191 shkolla publike, nga të cilat 17 janë shkolla të mesme të veçanta, 13 janë të mesme të bashkuara, 40 janë cikli i ulët dhe 121 9-vjeçare. Duke qenë se numri i nxënësve është më i lartë se kapaciteti maksimal i këtyre shkollave, një pjesë e konsiderueshme kanë të regjistruar më shumë nxënës se kapaciteti maksimal i tyre, çka i detyron ta zhvillojnë mësimin në klasa të mbipopulluara ose gjatë turnit të dytë.