Zemria vjen në rubrikën “Ka një mesazh për ty” në “E Diela Shqiptare” në Tv Klan, moderuar nga Ardit Gjebrea, sepse ka një mesazh për vajzën e saj, Linditën.Zemrie Neziri nga Burreli tregon se familja e saj, të përbërë nga gjashtë persona, katër fëmijët dhe dy prindërit. Vajza e saj e madhe, Lindita ka qenë gjithmonë një nxënëse e mirë dhe ndihmonte familjen, kur u detyruan të punonin si shitës ambulantë.Në vitin e fundit të gjimnazit, Lindita i thotë të ëmës që dëshironte të vazhdonte shkollën e lartë jashtë vendit, edhe pse kushtet e tyre ekonomike nuk ishin të mjaftueshme. Zemria rrëfen se nuk ishte dakord që e bija të largohej, por pas aplikimit ajo u pranua të vazhdonte studimet në Moskë.Më datë 4 Nëntor Lindita u largua, duke lënë pas trishtim në familje. Ajo filloi dhe punë për të siguruar të ardhura, vetëm e vetëm që të mos shqetësonte familjen.Lindita këmbënguli shumë që të merrte dhe të motrën, Anitën, në Moskë për të studiuar, por Zemria i frikësohej klimës së ftohtë dhe ushqimit. Anita ishte gjithmonë nën përkujdesjen e Linditës, e cila punonte për t’i mundësuar gjithçka të motrës. Lindita qëndroi për rreth 7 vite në Rusi dhe u rikthye në Shqipëri për t’u paragjykuar nga njerëzit se edhe pse studioi jashtë vendit, ende nuk ishte e punësuar.Por pas pak kohësh Lindita mundi të punësohej në Ministrinë e Jashtme dhe të shpërngulej e vetme në Tiranë.“Gjithmonë nuk e kam trajtuar si fëmijë të vogël, e kam trajtuar si të madhe, sikur ta kisha moshatare. Vetë i merrte përsipër detyrat, por unë asnjëherë … sepse ishin të tre të tjerët të vegjël dhe mendoja që kjo kërkon shumë, po këta?”Lindita pranoi ftesën për të qenë pjesë e rubrikës “Ka një mesazh për ty” dhe vjen në studion “E Diela Shqiptare”. Ajo rrëfen rreth arsyes së largimit të saj drejt Rusisë dhe rikthimit në Shqipëri.E gjendur para imazhit të nënës së saj në ekran, Lindita shtanget dhe pohon se nuk e priste sepse faktikisht duhet të ishte ajo që duhet t’i bënte surprizë prindërve të saj.Zemria – Mami të kërkon ndjesë! E di që nuk i ke qejf këto surpriza dhe daljet. Por s’mund të rrija, shumë herë dhe në shtëpi kam dashur të ta them dhe ti më ke thënë që cc’është e kaluar është e kaluar. Ti je një motër shembullore për dy motrat e tua dhe vëllain tënd. Ti ke qenë një mbështetje e madhe edhe për ne, prindërit. Ne të falenderojmë shumë! Por të kërkoj edhe falje, të kam mërzitur.Lindita – Asnjëherë, mami.  Nuk ke pse të kërkosh falje. Unë nuk gjej prindër më të mirë. Unë kam lindur në një krahinë … iu jam mirënjohëse prindërve të mi se unë jam rritur e lirë dhe me dashuri, pavarësisht ekonomisë dhe vështirësive.Unë u thoja që dua të iki, kurrë nuk më kanë penguar. Pastaj rrezikova, të vijë dhe Nita, të studiojë, të jemi bashkë, do të mbështesim njëra – tjetrën, do t’ia dalim sido që të jetë. Ata përsëri kanë patur besim. Studimi në Moskë është një nga periudhat më të bukura të jetës sime, pavarësisht se kam studiuar e punuar. Është gjë e zakonshme kur je studente, por mami i përjeton pak më shumë se është prind e ne ishim larg.Kështu që mami s’ka pse të ndihet në faj. Ne aty ia kemi kaluar mirë. Nuk ka punë pa lodhje, por kur e shikon që po e arrin qëllimin, nuk e ndien lodhjen. Unë nuk gjej fjalë ndoshta për t’u thënë prindërve të mi për sakrificat që kanë bërë. Mami nuk duhet të ketë asnjë ndjenjë faji sepse unë jam shumë e lumtur këtu ku jam.Lindita përqafon të ëmën, duke na treguar se një prind që ndihet krenar për fëmijën e tij është një shembull frymëzimi për të gjithë./ tvklan.al