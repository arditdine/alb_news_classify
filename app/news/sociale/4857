Një ditë më parë disa efektivë të Forcave të Armatosura shpëtuan një të sëmurë duke e transportuar nga fshati i saj i izoluar nga dëbora, drejt spitalit të Kukësit. E veçanta e kësaj kolone është se eci 3 orë në këmbë, duke e mbajtur të sëmurën me barrelë. Ngjarja përveçse u transmetua nga të gjitha mediat kryesore në vend, përfshirë Top Channel, u bë virale edhe në rrjete sociale. Akti i ushtarakëve u cilësua heroik dhe fotot e tyre morën shumë pëlqime. Sot Top Channel takoi të sëmurën dhe një pjesë të këtij grupi ushtarakësh.Gjendja shëndetësore e Trëndafile Miçit është e mirë. Një ditë më parë u transportua nga Forcat e Armatosura në kushte të motit ekstrem nga fshati Tejdrinë drejt spitalit të Kukësit.“I falenderoj shumë për ndihmën që na kanë dhënë,” shprehet Trëndafile Miçi.Mark Nufi ishte mjeku roje që e priti dhe që po vazhdon ta ndjekë. Ai thotë se pacentja tani është jashtë çdo rreziku.“Është jashtë çdo lloj rreziku. Është shumë mirë. Diagnoza e saj është helmim ushqimor. Ajo mund të rri edhe tre ditë. Nuk ka pse të rrijë më,” thotë ai.Trëndafile Miçi ia doli të mbërrijë në spitalin e Kukësit pas sakrificës së 7 ushtarakëve të divizionit të Kukësit, të cilët e transportuan të sëmurën me barrelë duke ecur 3 orë në këmbë pasi rrugët e bllokuara nuk lejonin futjen e automjeteve.“Në një kohë rekord u nisën forcat dhe mjetet për transportimin e të sëmurës nga fshati Ymisht në drejtim të Kukësit,” shprehet Kastriot Imeraj, major i FA.“Rruga ishte një terren tepër i vështirë. Pasi shkuam në fshatin Tejdrinë nuk kalohej më me mjete transporti. Organizova efektivin me barrelë për të tërhequr të sëmurën për ta sjellë në Kukës,” thotë Mirton Kerxhalliu, Kapiten i FA.Reshjet e dendura të dëborës kanë izoluar fshatra të ndryshëm në qarkun e Kukësit, ndërkohë shtabi i emergjencave po ndjek nga afër situatën.28 shkurt 2018 (gazeta-Shqip.com)