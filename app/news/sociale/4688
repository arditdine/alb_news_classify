Kreu i Partisë Demokratike, Lulzim Basha ka përkujtuar me një postim në Facebook, 73-vjetorin e kryengritjes anti-komuniste të malësorëve të Kelmendit.Basha thotë se “për të gjithë qytetarët e lirë, për demokratët, kryengritja antikomuniste e Kelmendit është një burim frymëzimi, një shembull i kurajos e sakrificës për vlerat dhe orientimin evropian”.“73 vjet më parë malësorët e Kelmendit i dolën përballë të keqes së madhe që po i avitej vendit dhe kombit, regjimit gjakatar, me kryengritjen e parë anti-komuniste në Europë. Prijësi legjendar, Prek Cali u ngrit në këmbë për të mbrojtur lirinë, ashtu siç pati qëndruar për të mbrojtur trojet shqiptare të Kelmendit që falë tij i kemi dhe sot”, shprehet Basha.Duke ju referuar shembjes së mureve të kullës së Prek Calit në Vermosh, Basha thekson se “pasardhësit e komunistëve dëshmuan se nuk janë të qetë me heronjtë e vërtetë as sot, pas 73 vitesh”. “Sepse heronjtë e kësaj bande qeverisëse janë kriminelët dhe trafikantët me të cilët ndajnë milionat e krimit”, thotë kryedemokrati Basha.Në përfundim të shënimit përkujtimor lideri i opozitës thotë se “demokratët dhe të gjithë qytetarët e lirë dhe të ndershëm, do t’i kujtojmë përherë me nderim Prek Calin dhe kelmendasit e tjerë patriotë, si kalorës të lirisë, të atdheut, si mbrojtës të vlerave për të cilat qëndrojmë dhe që i kemi në themel të misionit tonë politik”.15 shkurt 2018 (gazeta-Shqip.com)