Rreth 98 për qind e bizneseve të anketuara nga Oda Ekonomike Amerikane në Kosovë vlerësojnë se korrupsioni është problem serioz për zhvillimin e tyre, shkruan sot Gazeta “Zëri”. Bizneset kosovare nuk e raportojnë korrupsionin në organet kompetente, ndonëse ankohen se kjo dukuri negative e pengon zhvillimin e veprimtarisë së tyre.Sipas një ankete të realizuar nga Oda Ekonomike Amerikane në Kosovë, 98 për qind të bizneseve në vend e vlerësojnë korrupsionin si problem serioz, mirëpo 85 për qind e tyre nuk u janë drejtuar organeve të drejtësisë.Këto të gjetura u prezantuan të martën nga Oda Amerikane e Kosovës në raportin “Studimi mbi perceptimin e korrupsionit”, të kryer me bizneset të cilat operojnë në Kosovë, shkruan tutje “Zëri”. Korrupsioni nuk mbetet sfida e vetme për bizneset. Sistemi gjyqësor, ndonëse do të duhej të ishte më i besueshmi, nuk e gëzon besimin e bizneseve në Kosovë. Rreth 72 për qind e bizneseve janë deklaruar se nuk i besojnë sistemit gjyqësor.“Lulëzimi i korrupsionit” po del të ketë pasoja të mëdha edhe në tërheqjen e investimeve të huaja direkte (IHD). 79 për qind e bizneseve të anketuara besojnë se korrupsioni ka ndikim në tërheqjen e investimeve të huaja direkte./ZERI/