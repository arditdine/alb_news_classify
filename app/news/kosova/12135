Në mëngjesin e sotëm krerët shtetëror e shumë qytetarë u gjendën në Kompleksin Memorial “Adem Jashari” në Prekaz.Të gjithë shkuan atje për të nderuar sakrificën e familjes Jashari, në 20 vjetorin e rënies. Fjalët e mëdha e të lavdishme nuk i kurseu asnjëri prej tyre. Bile, disa u ulën në gjunjë.Mirëpo, Kompleksi Memorial “Adem Jashari”, konkretisht kullat ngjallën reagime të shumta muajt e fundit. Kjo për shkak të gjendjes së rëndë të tyre dhe rrezikut që të rrëzohen për shkak të mos restaurimit dhe konservimit, shkruan ndërtimi.info.Gjatë këtyre muajve të parë të vitit u tha shumë, e ngrit alarm serioz për ndërhyrje urgjente në këto kulla. Por në ditën më të rëndësishme, kur filloi Epopeja e UÇK-së, askush nuk e përmendi gjendjen e tyre.Presidenti, Hashim Thaçi shkoi e u përkul para varrit të komandantit Adem Jashari, familjes së tij dhe gjithë të vrarëve të tjerë në 3 ditët e kobshme të marsit të vitit 1998, në Prekaz.Ai, nuk tha asnjë fjalë për gjendjen e tanishme të Kompleksit Memorial atje.“Jemi këtu për nderime institucionale dhe shtetërore për të vazhduar me manifestime të tjera. Sot në këtë përvjetor çdo qytetar duhet të ndihet krenar për kontributin e vet, duhet të ndihet krenar për rrugëtimin që kemi pasur por duhet të ndihet me besim të plotë dhe optimizëm për të ardhmen e sigurt të shtetit tonë”, ka thënë presidenti Thaçi.E, për këto dy dekada në këtë vend, që është simbol i lirisë, 12 milionë vizitorë e kanë parë për së afërmi shaktërrimin që koha po ua bën kullave, si pasojë e moskujdesit dhe papërgjegjësisë.Përveç vizitave në Prekaz, në vazhdën e aktiviteteve për “Epopenë se UÇK-së”, Kuvendi i Republikës së Kosovës mbajti një seancë solemne. Edhe nga këtu nuk munguan fjalët e mëdha për Familjes Jashari e të gjithë të rënët për liri, por prapë kullat nuk i zuri në gojë askush.Kryeministri i vendit, Ramush Haradinaj në seancë e përmendi investimin mbi një miliardësh në energji si dhe Trepçën, por investimi e mundshëm në Kullat e Jasharajve, që më së shumti lidhet me këto ditë të “Epopesë së UÇK-së”, nuk ishte pjesë e fjalimit të tij.“Ne synojmë një ekonomi prosperuese, si vlerë e shtuar e demokracisë, duke shfrytëzuar racionalisht resurset natyrore që na i ka falë zoti. Investimi mbi një miliardësh në energji siguron pavarësinë energjetike të vendit, ndërsa 2018-a do të jetë Vit i Trepçës”, tha ndër të tjera kryeministri.Ndërkaq, në muajin janar u ngrit alarm serioz për ndërhyrje urgjente në shpëtimin e kullave nga rrëzimi i tërësishëm, u kërkua përgjegjësi nga institucionet përgjegjësi për kujdesin ndaj tyre, e u tha se tash e tutje Kompleksi Memorial “Adem Jashari” do të ketë kujdesin dhe investimin e duhur. /Telegrafi/