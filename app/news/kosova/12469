Kryeministri i Kosovës, Ramush Haradinaj ka konfirmuar dakordimin e tij me versionin e propozuar nga Lidhja Demokratike e Kosovës për votimin e Projektligjit për ratifikimin e Marrëveshjes së Demarkacionit të kufirit me Malin e Zi.Haradinaj është pajtuar që raporti i Komisionit Shtetëror për Kufirin, të jetë vetëm informues dhe jo pjesë e pakos së Projektligjit për demarkacionin, i cili me gjasë, pritet të votohet të mërkurën. Krahas Projektligjit për Demarkacionin, deputetët do të votojnë edhe për deklaratën e nënshkruar nga presidenti i Kosovës, Hashim Thaçi dhe ai i Malit të Zi, Filip Vujanoviç, përmes së cilës të dy presidentët zotohen për korrigjimin e gabimeve eventuale gjatë demarkacionit të kufirit mes dyja shteteve.“Unë kam bërë një lëvizje politike, sipas kërkesës së LDK-së, duke u dhënë mundësi deputetëve që të ecin përpara me marrëveshjen”, ka thënë Haradinaj.Këto komente, Haradinaj i bëri gjatë një konferencë të jashtëzakonshme për media, pasi që paraprakisht partitë politike në koalicionin qeverisës, Partia Demokratike e Kosovës, Aleanca për Ardhmërinë e Kosovës, Nisma për Kosovën dhe partia opozitare Lidhja Demokratike Kosovës, kanë arritur një konsensus për votimin e demarkacionit.“Kemi një ndryshim substancial. Kemi dakordim me LDK-në dhe pas kësaj besoj se janë krijuar mundësitë për ratifikimin e marrëveshjes”, tha Haradinaj.Në një përllogaritje të thjeshtë, nëse PDK, AAK, Nisma dhe LDK bashkë me pakicat jo serbe në Kuvend e votojnë marrëveshjen, megjithatë nuk sigurohen ende 80 votat e kërkuara. Të gjitha këto subjekte së bashku kanë 78 vota gjithsej. Andaj, ratifikimi i Demarkacionit mbetet ende i varur edhe nga 2 – 3 vota që duhet të sigurohen nga Lëvizja Vetëvendosje dhe Lista Serbe.Megjithatë, deri në këtë fazë, Haradinaj ka konfirmuar po ashtu se nuk ka marrëveshje që garanton votat nga Lista Serbe, e cila është pjesë e koalicionit qeverisës.“Ende nuk kemi konsensus me Listën Serbe, nuk e di a do të arrihet”, tha Haradinaj.Komisioni Evropian e ka bërë të qartë se pa ratifikimin e demarkacionit, Kosova nuk do të mund të përfshihet në zonën e lëvizjes së lirë, brenda BE-së, pa viza.Marrëveshja për Demarkacionin e Kufirit me Malin e Zi është nënshkruar në Gusht të vitit 2015 në Vjenë. Si e tillë, kjo marrëveshje ishte ratifikuar nga Kuvendi i Malit të Zi, por jo edhe nga ai i Kosovës.Afati i fundit për ratifikimin e kësaj marrëveshjeje, në mënyrë që Kosova të përfshihet në axhendën për liberalizimin e vizave mbetet 28 Shkurti, kur edhe është caktuar vazhdimi i seancës./REL