Ministria e Punëve të Brendshme, përkatësisht Departamenti për Shtetësi, Azil dhe Migracion bën të ditur se në bazë të mandatit të saj për zbatimin e ligjit për të huajt, ka revokuar lejet e qëndrimit për shtetasit të Turqisë.“Duke iu referuar rasteve konkrete Departamenti për Shtetësi, Azil dhe Migracion ka vepruar në bazë të Ligjit për të Huaj dhe mandatit që ka për shqyrtimin dhe vendosjen e  të gjitha kërkesave që kanë të bëjnë me leje qëndrim”, thuhet në njoftim.Sipas MPB-së kjo është një procedurë ligjore e cila është  aplikuar edhe në rastet e mëhershme,   si  për të huajt me  leje qëndrim, gjithashtu  edhe për të huajt që kanë fituar shtetësinë e Kosovës dhe u është revokuar për arsye të sigurisë, apo procedurave tjera të parapara me ligjin përkatës.“Prandaj ne si organ kompetent, gjatë administrimit të provave kemi konstatuar se për personat në fjalë,  ka bazë të mjaftueshme ligjore që të merren masat për revokimin e leje qëndrimit të tyre në territorin e Republikës së Kosovës për arsye të përcaktuara me ligjin për të huaj, konkretisht nenit 6 të ligjit ku flet për refuzimin apo revokimin e lejes së qëndrimit për rrethanat e sigurisë shtetërore”, thuhet në njoftim.Pas nxjerrjes së vendimit për revokim të lejes së qëndrimit, është njoftuar Policia e Kosovës si organ kompetent për ekzekutimin e këtyre vendimeve. Pas revokimit të leje qëndrimit, qëndrimi i mëtejmë i këtyre qytetarëve konsiderohet i jashtëligjshëm.“Palët e pakënaqura kanë të drejtë ankese kundër vendimit për revokim  në gjykatën kompetente sipas ligjit për procedurë administrative”, thuhet në njoftimin e Ministrisë së Punëve të Brendshme.