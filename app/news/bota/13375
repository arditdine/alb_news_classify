Presidenti amerikan Donald Trump propozon armatosjen e mësuesve, si mënyrë për të shmangur viktimat, gjatë sulmeve me armë në shkolla.Deklaratën e bëri gjatë një takimi në Shtëpinë e Bardhë me familjarët e viktimave dhe nxënës e mësues të shkollës së mesme në Florida, ku javën e kaluar 17 persona u vranë gjatë një sulmi me armë.Sipas presidentit Trump, një mësues mund të qëllojë menjëherë, kur sheh një person të armatosur që hyn në shkollë dhe hap zjarr ndaj nxënësve. Po ashtu, kërkoi të bëhen kontrolle të rrepta mbi shëndetin mendor të armë-mbajtësve.Bashkëbisedimi ishte tepër emocional, aq sa shpesh mes lotëve të afërmit e viktimave dhe nxënësit e shkollës i kërkuan mes lotësh shefit të Shtëpisë së Bardhë, të marrë masa të ashpra sa më shpejt kundër përdorimit të armëve, në mënyrë që masakra të tilla të mos ripërsëriten. Më 14 shkurt, një nxënës i përjashtuar hapi zjarr në një shkollë të mesme në Parkland dhe vrau 17 nxënës dhe mësues.Tv Klan