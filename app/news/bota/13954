​Demokratët kanë publikuar një memorandum që sfidon pretendimet e republikanëve se FBI-ja ka abuzuar me fuqitë mbikqyrëse të qeverisë, në hetimet për ndërhyrje ruse në zgjedhjet presidenciale të vitit 2016 në SHBA.Presidenti amerikan, Donald Trump, kishte ndaluar më parë publikimin e plotë të këtij dokumenti. Në dokumentin e demokratëve kundërshtohen pretendimet e bëra në një memorandum të mëhershëm të republikanëve dhe adresohen shqetësimet afatgjata të FBI-së, për lidhjet e ndihmësve të fushatës së Trumpit dhe Rusisë.Demokratët kanë shkruar se FBI dhe Departamenti i Drejtësisë ‘nuk kanë abuzuar’ me procedurat dhe nuk kanë ‘përmbysur’ rregullat qeveritare, kur kanë kërkuar leje nga gjykata për të vëzhguar një anëtar të ekipit të fushatës së Trumpit. Republikanët në Komitetin e Inteligjencës kanë publikuar memorandumin e tyre më 2 shkurt, duke akuzuar dy organizata të zbatimit të ligjit se kanë qenë paragjykuese kundër Trumpit dhe kanë fshehur informacion, në kuadër të hetimeve për ndërhyrjen ruse në politikën amerikane dhe ndonjë lidhje me ekipin e Trumpit.Dokumenti i republikanëve supozon se FBI dhe Departamenti i Drejtësisë kanë kërkuar leje për të vëzhguar ndihmësin e fushatës së Trumpit, Carter Page, i cili kishte kontakte të gjera me rusët. Të paktën 5 persona, duke përfshirë 3 ish-ndihmës të Trumpit kanë pranuar fajësinë në hetimet e këshilltarit special, Robert Mueller, ndonëse akuzat kanë qenë të lidhura në fushën financiare dhe jo drejtpërdrejt supozojnë bashkëpunim me Rusinë.Në këto hetime janë paditur 13 rusë dhe 3 kompani po ashtu ruse. /Telegrafi/