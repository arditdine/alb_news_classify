Papa Françesku mbajti sot meshën e Pashkëve në Bazilikën e Shën Pjetrit në Romë para mijëra besimtarëve, nën masa të larta sigurie. Mesha solemne e Ringjalljes, koha më e rëndësishme e liturgjisë katolike, filloi në orën lokale 10:00 (08:00 GMT).Papa argjentinas do të japë dy orë më vonë bekimin Urbi dhe Orbi për qytetin e Romës dhe botën, prej lozhës qendrore të Bazilikës së Shën Pjetrit, raporton ata. Dje në mbrëmje, papa argjentinas drejtoi vigjiljen e Pashkëve duke u kërkuar besimtarëve të mos rrinin të heshtur përballë padrejtësive.Ai pagëzoi gjithashtu tetë persona, përfshirë dhe një nigerian, 31 vjeç, i cili zuri faqet e para të gazetave pasi bllokoi në muajin shtator në Romë një keqbërës të armatosur, i cili do të kryente një grabitje në një supermarket. John Ogah, 31-vjeç, po lypte jashtë një supermarketi në Romë vitin e kaluar, kur një person i maskuar dhe me një hanxhar në dorë hyri për të grabitur. Nigeriani e bllokoi agresorin duke e shtrirë në tokë dhe priti derisa të vinte policia.Besimtarët, turistët dhe madje dhe priftërinjtë kanë pritur radhë të gjatë për të mbërritur në sheshin Shën Pjetër duke kaluar në filtrat e sigurisë në një perimetër prej 100 metra me detektorë të metaleve dhe kontrolle të çantave.