Në enklavën e Goutas Lindore në Siri vazhdojnë luftimet dhe vrasjet, pavarësisht marrëveshjes për armëpushim, thanë Shtetet e Bashkuara.“Regjimi sirian dhe mbështetësit e tij rusë dhe iranianë vazhdojnë të sulmojnë Goutan Lindore, një lagje me popullsi të dendur pranë Damaskut, pavarësisht armëpushimit të thirrur nga Këshilli i Sigurimit i OKB-së”, tha në një postim në Twitter zëdhënësja e Departamentit amerikan të Shtetit, Heather Nauert.“Regjimi thotë se po lufton terroristët, por ai po terrorizon qindra-mijëra civilë me sulme ajrore, artileri dhe raketa”, tha ajo.“Përdorimi i gazit të klorit si armë vetëm se rrit mjerimin e popullsisë civile”, tha Nauert, duke iu referuar dyshimeve se ushtria siriane ka kryer një sulm kimik në Goutan Lindore, në fundjavë.Zëdhënësja e Shtëpisë së Bardhë, Sarah Sanders, po ashtu bëri thirrje për “fundin e menjëhershëm” të sulmeve në Siri.Ministri i Mbrojtjes i Rusisë, Sergei Shoigu, tha të hënën se presidenti Vladimir Putin ka urdhëruar “pauzë 5-oreshe humanitare” në Gouta, nisur nga sot.Shoigu tha se korridori humanitar do të hapet për t’iu mundësuar civilëve të largohen nga zona e luftimeve.Vendimi vjen pas një jave të bombardimeve intensive në Goutan Lindore, ku, sipas aktivistëve, kanë mbetur të vrarë mbi 500 njerëz.  /Rel/