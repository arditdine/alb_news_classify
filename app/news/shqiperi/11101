Në total rreth 1.5 milion njerëz janë të burgosur në Europë dhe më shumë se 600 mijë prej tyre janë në Rusi. Të dhënat, të marra nga Organizata Botërore e Burgjeve dhe Kombeve të Bashkuara, tregojnë numrin e të burgosurve në Europë ndaj numrit të përgjithshëm të popullsisë, në grafik shihen vendet e Evropës (përfshirë Rusinë dhe Turqinë), përjashtuar disa të dhëna për vendet ballkanike si Mali i Zi, Bosnja e Hercegovina dhe Kosova.Shqipëria, sipas të dhënave, ka 5.447 të burgosur, që përbëjnë rreth 0.2  për qind të popullsisë, e barabartë në normë me Poloninë dhe Sllovakinë. Serbia, një tjetër shtet i rajonit, ka normë më të ulët të të burgosurve ndaj totalit të popullsisë, me rreth 10 mijë të burgosur por me normë 0.11  për qind. Edhe Maqedonia e ka normën më të ulët se sa në vendin tonë, me rreth 3 mijë të burgosur dhe normë 0.15  për qind.Në krye të listës me normë të lartë qëndron Rusia, me 609,485 (0.42 për qind të popullsisë). Bjellorusia pasohet nga 29,776 (0.31 për qind e popullsisë) dhe Turqia e tretë me 229,790 të burgosur (0.28 për qind të popullsisë së përgjithshme). Lituania (6,616 – 0,23 për qind) dhe Letonia (4,243 – 0,22 për qind) po kompletojnë pesë vendet e para në Europë me normë më të lartë.Islanda (131 – 0.04 për qind), Qipro (654 – 0.06 për qind) dhe Suedia (5.630 – 0.06 për qind) janë në pozitën më të mirë sa i përket numrit të së burgosurve ndaj totalit të popullsisë.Në një studim të mëparshëm të Kombeve të Bashkuara, rezultonte se norma e lartë e të burgosurve ndikonte në ekonominë e një vendi prej kostove të mbajtjes së individëve në izolim, si dhe në kostot ekonomike të vetë individit pas daljes nga burgu (vështirësi për gjetje pune, mungesë socializimi etj.) Sipas një përllogaritje të vitit 2017, duke iu referuar një raporti të hartuar nga prezenca e OSBE dhe Drejtoria e Burgjeve, një i burgosur i kushton shtetit shqiptar nga 369 euro deri në 1380 euro në muaj sipas kategorive.Një i paraburgosur ka kosto ditore 14.63 euro, një i burgosur që vuan dënimin i kushton shtetit 12.3 euro në ditë dhe një i dënuar por i sëmurë i kushton shtetit 46.23 euro në ditë sipas raportit të hartuar. Vetë Ministria e Drejtësisë është shprehur se kostoja reale mujore për një të dënuar është 800 euro, afërisht 9 mijë euro në vit, më e lartë edhe se shumë vende të tjera në Europë. /Monitor/Telegrafi/