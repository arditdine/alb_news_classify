Nëse sfida mes Luftëtarit dhe Vllaznisë përfundoi me rrjeta të paprekura, merita shkon edhe për portierët. Të paktën në disa raste, Alen Sherri i Vllaznisë ishte vendimtar në ndërhyrjet e tij. Në intervistën dhënë në emisionin “Gola pas Goli”, Sherri foli edhe për situatën e krijuar në kampin shkodran pas sulmit të turpshëm ndaj trajnerit Gjoka.“E kemi kthyer presionin në force. Skuadra kishte ardhur me synimin për të fituar në Gjirokastër pavarësisht se terreni ishte i vështirë dhe nuk të lejonte të luaje ashtu siç ne jemi mësuar të luajmë. E dinim që do të ishte një ndeshje e vështirë, gjithsesi zhvilluam një ndeshje të mirë.  Dhamë maksimumin dhe jam i kënaqur për pikën.”Sherri prej vitesh konsiderohet një portier i talentuar dhe tashëm ka ardhur momenti që ai të jetë portieri i parë i Vllaznisë.“Talenti në qoftë se punon dhe stërvitet shumë, nuk ka ku shkon, do t’i vijë rasti dhe mundësia. Besoj që kështu ka ndodhur dhe ka për të ndodhur gjithmonë. Zoti e ka shpërblyer punën time.”