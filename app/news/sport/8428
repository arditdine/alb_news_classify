Luftëtari duket krejtësisht një skuadër e transformuar në kampionat. Klubi gjirokastrit humbjen e fundit e regjistron në ndeshjen ndaj Vllaznisë, në nëntor të vitit të kaluar dhe fill pas këtij takimi, bluzinjtë kanë renduar pas rezultateve pozitive. Kalendari i ngjeshur i kanë vënë  përballë kundërshtarë aspak të lehtë. Ka befasuar Kukësin, Partizanin e Skënderbeun, duke i mposhtur, si dhe ka barazuar me Flamurtarin e Laçin. Nëse mund të konsiderohet peng është barazimi ndaj Lushjnës, dy pikë të humbura, por që sidoqoftë krahasuar me periudhën e errët ku Luftëtari endej në vendet e fundit, tashmë situata paraqitet ndryshe. Mbijetesa thuajse është siguruar dhe ndoshta tashmë mund të pretendojë diçka më tepër, siç është Europa. Ndihmesë të madhe në vijën e parë të sulmit, ka dhënë dhe Vasil Shkurtaj, i cili së bashku me mbështetjen e dyshes, Abazaj dhe Bregu po bëjnë një punë të shkëlqyer. Bluzinjtë po bindin jo vetëm në rezultate, por edhe në nivel loje. Sigurisht që nuk vend për tu gëzuar sepse ende asgjë nuk ka mbaruar, por deri më tani Luftëtari mund të krenohet me atë çka po arrin të bëjë.  