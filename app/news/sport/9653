Federata Shqiptare e Futbollit ka bërë publike vendimet e Komisionit të Disiplinës, mbledhur ditën e premte. Bie në sy pezullimi me dy ndeshje i dy mesfushorëve të Partizanit, Idris Batha dhe Lorenc Trashi, për sjellje të pahijshme dhe ofendime ndaj zyrtarëve të ndeshjes së kthimit për Kupën e Shqipërisë, ndaj Flamurtarit. Disiplina aplikoi të njëjtën masë dënimi edhe për futbollistin e Laçit, Sherif Kallaku, për sjellje të pahijshme ndaj lojtarit kundërshtar. Gjithashtu, Komisioni vendosi të pranojë kërkesën e futbollistit të Korabit, Emiliano Veliaj, për heqjen e pjesës së mbetur të dënimit. Ja vendimet e plota të Komisionit të Disiplinës: 1. Lojtari i KF “Partizani”, Lorenc Trashi, për protesta me fjalë ofenduese ndaj vendimeve të zyrtarit të ndeshjes, në bazë të nenit 56/1.a) të KDS, dënohet me 2(dy) ndeshje pezullim nga aktiviteti dhe gjobë në masën 100.000 (njëqind mijë) lek.2. Lojtari i KF “Partizani”, Idriz Batha, për protesta me fjalë ofenduese ndaj vendimeve të zyrtarit të ndeshjes, në bazë të nenit 56/1.a) të KDS, dënohet me 2(dy) ndeshje pezullim nga aktiviteti dhe gjobë në masën 100.000 (njëqind mijë) lek.3. Lojtari i KF “Laçi”, Sherif Kallaku, për sjellje jo sportive ndaj lojtarit kundërshtar,në bazë të nenit 48/1.d) të KDS, dënohet me 2 (dy) ndeshje pezullim nga aktiviteti.4. Pranimin e kërkesës së lojtarit të KF “Korabi”,Emiljano Veliaj dhe pezullimin e pjesës së mbetur të dënimit. Në bazë të Nenit 33/4 të KDS, lojtari Emiljano Veliaj vendoset në provë për një periudhë 6 mujore.Kundër vendimit lejohet ankim brenda 3 (tre) ditëve përpara Komisionit të Apelit.