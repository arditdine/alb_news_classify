Për të kuptuar se në Shqipëri futbollistët hasin peripeci për të marrë pagat nuk duhet ndonjë i huaj për ta thënë, por ajo që ka deklaruar ish-futbollisti i i Tiranës dhe Flamurtarit, braziliani Gilberto, është edhe më e rëndë se kaq.Në një intervistë për “esporte.ig.com.br”, Gilberto Fortunato, përveç pengesave që ka hasur me pagat ka bërë edhe një krahasim shumë të ithët, duke deklaruar se niveli kulturor i Shqipërisë është i njëjtë me vendet aziatike. “Në Shqipëri shkova për të firmosur direkt kontratën, por më detyruan që të bëja dhe një provë. Ata gënjyen për kontratën, më dhanë vetëm gjysmën e parave që më premtuan. Në termat financiarë, nga të gjitha vendet që kam luajtur, Shqipëria ka qenë më keq, gjithnjë të vononin pagat. Shumë e vështirë. Ishte një vend më i varfër se vendet aziatike. Gjithashtu kultura është pak a shumë e njëjtë. Nuk kishte asnjë bonus për fitore, asnjë çmim të dhënë për lojën. Futbollistët vendasit, ishin mësuar me realitetin dhe nuk ankoheshin për këtë situatë”, ka thënë mes të tjerash Gilberto.(e.k/BalkanWeb)