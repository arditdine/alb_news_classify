Ekipi kombëtar U-15 nis grumbullimin 4-ditor në rezidencën e ekipeve kombëtare në “Tropikal”. Trajneri i kësaj moshe Eqerem Memushaj, ka grumbulluar 24 lojtarë, të gjithë të datëlindjes 2004, ku shumica dërrmuese e tyre janë lojtarë të kampionatit shqiptar të kësaj moshe. Në listën e trajnerit Memushaj spikasin edhe lojtarë që luajnë jashtë vendit, si në Itali, Maqedoni dhe Greqi.Përpara gazetarëve, trajneri Memushaj u shpreh:“Ky grumbullim është në vazhdën e një plani vjetor të ekipeve kombëtare dhe që më shërben jo pak për të vëzhguar dhe vlerësuar situatën e lojtarëve. Po kështu nga ana tjetër do të shohim mundësitë që të zhvillojmë 2 teste miqësore për të parë harmonizimin e lojtarëve ne fushë. Grumbullime të tilla janë planifikuar edhe në muajt në vijim, përfshirë edhe ndeshjet miqësore ndërkombëtare.”Pas skuadrës përfaqësuese U-15, ditën e diel nis grumbullimin edhe ekipi kombëtar U-17 në drejtimin e trajnerit Mustedanagic.