Interesim të madh në mesin e qytetarëve ngjalli parakalimi i Forcës së Sigurisë të Kosovës (FSK) dhe Policisë së Kosovës, të dielën në sheshet kryesore të Prishtinës, në festën për përvjetorin e dhjetë të Pavarësisë së Kosovës.Në mesin e mijëra qytetarëve që i duartrokitën fort pjesëtarët e FSK-së dhe të Policisë kishte edhe shumë sportistë. Sportistët e Kosovës i patën përfaqësuesit e tyre edhe në mesin e atyre që parakalonin me krenari, duke mbajtur veshur uniformën.Gentiana Ismaili ishte njëra prej tyre që me krenari mori pjesë në Paradën e së dielës. Ismaili është pjesëtare e FSK-së dhe në të njëjtën kohë edhe trajnere e basketbollit, shkruan Koha Ditore.25-vjeçarja ka plot 15 vjet në basketboll, ndërsa në FSK është prej afro tre vjetësh. Topi i basketbollit dhe uniforma e FSK-së janë shumë të rëndësishme për Ismailin, që për herë të parë ishte pjesë e parakalimit të FSK-së."Është hera e parë që isha pjesë e parakalimit. Vërtet jam ndier krenare dhe kam parakaluar me shumë krenari. Jam përzgjedhur për të parakaluar për një ditë të veçantë, për 10-vjetorin e shpalljes së Pavarësisë dhe kjo më ka bërë shumë të lumtur.Është vërtet krenari të parakalosh e përcjellë nga duartrokitjet e qytetarëve të shumtë dhe duke dëgjuar disa duke ta thirrur edhe emrin", ka thënë Gentiana Ismaili për gazetën. Ajo është nga Gjilani, por tashmë shërben dhe jeton në Prishtinë. /Express/