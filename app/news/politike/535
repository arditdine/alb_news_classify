Gjatë konferencës së përbashkët për shtyp me Kryeministrin Edi Rama në Tiranë, kreu i Komisionit Europian, Jean Claude Juncker, inkurajoi Shqipërinë në rrugën drejt BE-së duke theksuar se viti 2025 si datë e mundshme anëtarësimi nuk vlen vetëm për Serbinë dhe Malin e Zi, por për  të gjitha vendet e Ballkanit Perëndimor. Ajo që duhet bërë tha ai, është përmbushja e kritereve.“Dua t’ju them se në të kundër nga sa thuhet kudo, ne vetë nuk kemi thënë se Serbia dhe Mali i Zi do të jenë detyrimisht anëtare të BE brenda vitit 2025, ajo datë u drejtohet të gjitha vendeve, pra mund të jetë më shpejt ose më vonë. Kur çdo vend të ketë plotësuar kriteret e anëtarësimit, ne do të veprojmë që përpjekjet e çdo vendi të njihen nga BE-ja. Pra nuk është momenti të thuhet se Shqipëria do të trajtohet në mënyrë të keqe dhe të pafavorshme. Ne duam t’i mbështesim fort përpjekjet e Shqipërisë, përpjekje që janë të mëdha dhe nuk është çështja të mos merren parasysh meritat e Shqipërisë”, tha Juncker.Kjo deklaratë u prit shumë mirë edhe nga Kryeministri Edi Rama, i cili tha se në rastin më të mirë ne do të hyjmë bashkë me Serbinë, në rastin më të keq ne do të hyjmë përpara Serbisë.“E falënderoj Presidentin për këtë shpjegim, sepse është autori kryesor i strategjisë dhe me gjithë përpjekjet e mia për t’ua përkthyer ju strategjinë, duke u thënë se kjo nuk ekziston, prapë se prapë kur e thotë vetë autori mbase bindeni dhe hiqni dorë një herë e mirë nga historia që komisioni caktoi datën për Serbinë dhe Malin e Zi dhe e la Shqipërinë dhe Maqedoninë prapa derës. 2025 në kuptimin strategjik është një dritare mundësie, por në të njëjtën kohë strategjia sqaron shprehimisht se ky është një proces i bazuar tek merita dhe kush vrapon më shpejt arrin më shpejt. Ndërkohë që me fotografinë e gjendjes së sotme Serbia dhe Mali i zi janë në një pozicion më të favorshëm sepse kanë nisur negociatat ndërkohë që ne presim çeljen e negociatave, por kjo nuk do të thotë se ata do të hyjnë përpara dhe ne mbrapa, apo se 2025 është një datë vendimmarrje. Kjo do të thotë se në situatën aktuale gjendja është kjo dhe i takon çdo vendi që të vrapojë dhe të bëjë maksimumin për të arritur tek dera e BE. Unë ju kam thënë dhe po e përsëris, në rastin më të mirë ne do të hyjmë bashkë me Serbinë, në rastin më të keq ne do të hyjmë përpara Serbisë”, tha Rama./tvklan.al