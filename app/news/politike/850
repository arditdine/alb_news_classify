Presidenti i republikës Ilir Meta, ka shpjeguar në një konferencë për shtyp mos dhënien e autorizimit për ministrin e Jashtëm Bushati për të vijuar negociatat për marrëveshje ndërkufitare me Greqinë.Meta ka kujtuar vendimin e Gjykatës Kushtetuese të vitit 2010 dhe tha se kjo është vija e kuqe për të gjithë.Ai deklaroi se është gati të japë një “plotfuqishmëri” të re, nëse ndryshon objekti i negocimit i paraqitur nga Ministria e Jashtme në kërkesën për autorizim.Meta shpjegoi se roli i Presidentit bazohet vetëm në Kushtetutë dhe kreu i shtetit u shpreh se do t’i përmbahet vetëm dokumentit themelor të shtetit.“Duhet transparencë e plotë nga të gjitha institucionet e kushtetutës për një çështje kaq të rëndësishme. Sjellja dhe kontributi i Presidentit të Repuvlikës për këtë çështje do jetë i bazuar vetëm në Kushteturën e vendit dhe Gjykatën Kushtetuese, që ka përcaktuar qartë rolin e kompetencën e Presidentit në lidhje me marrëveshjet ndërkombëtare dhe specifikisht në marrëveshjen ndërkufitare mes Greqisë e Shqipërisë”.Meta sqaroi se ka kërkuar vetëm angazhim për një zgjidhje të drejtë dhe të qëndrueshme.“Nënvizoj se sjellja dhe kontributi i Presidentit ndaj kësaj çështje do të jetë i bazuar vetëm mbi Kushtetutë dhe vendimin e Gjykatës Kushtetuese që ka cilësuar dhe interpretuar qartë për herë të parë rolin dhe kompetencën e Presidentit në lidhjen e marrëveshjeve ndërkombëtare dhe specifikisht të marrëveshjes mbi përcaktimin e hapësirave detare midis Republikës së Shqipërisë dhe asaj të Greqisë. Kushtetuta dhe vendimi i Gjykatës Kushtetuese mbi këtë çështje janë jo vetëm për Presidentin por të gjithë institucionet shqiptare që përfshihen në këtë proces vija e kuqe e detyrueshme për zbatim”, – theksoi ai.Ndërkohë, sa i përket qëndrimit të opozitës, që kjo çështje të shkojë me mirëkuptimin e të dy shteteve në gjykatën ndërkombëtare, Meta përsëriti edhe njëherë se për këtë çështje ka një vendim të Gjykatës Kushtetuese, ndërsa tha se respekton edhe qëndrimin e opozitës dhe se gjykata ndërkombëtare është një mundësi.“Qëndrimi i opozitës ose përfaqësuesit të saj ka qenë që kjo çështje duhet të zgjidhet në gjykatë ndërkombëtare me mirëkuptim mes palëve. Sigurisht që është një mundësi. Qeveria ka synuar dhe synon që kjo çështje të zgjidhet përsëri përmes negociatave. Duke respektuar qëndrimin e opozitës, ka të drejtën e saj, njëkohësisht respektoj qëndrimin e qeverisë për ti dhënë një zgjidhje përfundimtare kësaj çështje përmes negociatave të reja, por duhet të theksoj se për këtë çështje ka një vendim të posaçëm të Gjykatës Kushtetuese, e cila është një vijë e kuqe për të gjithë, duke filluar nga Presidenti i Republikës. Këtë drejtim është detyra e presidentit të respektojë këtë vendim, sepse presidenti është betuar për mbrojtjen e Kushtetutës”, u shpreh Meta.20 shkurt 2018 (gazeta-Shqip.com)