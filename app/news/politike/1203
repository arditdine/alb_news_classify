Nga Eduard ZaloshnjaDeri në 14 shkurt të këtij viti, ka patur raste kur nuk u ishte dhënë viza amerikane personave publikë shqiptarë. Por mosdhënia e vizës nga konsullata amerikane është justifikuar me shkaqe administrative, pavarësisht se arsyeja e vërtetë mund të ketë qenë tjetër. Dhe mosdhënia e vizës nuk ua ka hequr mundësinë disave prej tyre, për të marrë vizë amerikane në një kohë të mëvonshme.Ndërsa në 14 shkurt, për herë të parë në historinë e marrëdhënieve shqiptaro-amerikane, një person publik shqiptar është shpallur person non-grata nga Departamenti i Shtetit amerikan. Ish-kryeprokurorit Adriatik Llalla i ndalohet të shkelë në SHBA, sepse, sipas informacioneve të besueshme të Departamentit të Shtetit, ai ka qenë i përfshirë në afera të mëdha korrupsioni.Ky është paralajmërimi më serioz zyrtar që u bëhet “peshqve” të mëdhenj shqiptarë nga aleati ynë strategjik, i cili është i vendosur për t’i dhënë fund pandëshkueshmërisë së këtyre lloj “peshqve” në Shqipëri. Dhe me mbështetjen e hapur që ambasada amerikane i ka dhënë kryeprokurores së re shqiptare, duket se fushata për të ndëshkuar “të pandëshkueshmit” sapo ka filluar.Një “peshk” i madh (për të mos thënë peshkaqen), që ndihet i kërcënuar nga ikja/demaskimi i Llallës dhe ardhja e kryeprokurores së mbështetur nga amerikanët është Sali Berisha. Dhe ja përse.Fill pasi kryeprokurorja e re mori frenat e prokurorisë në dorë, shteti turk pranoi një kërkesë 12-vjeçare të shtetit shqiptar, për ekstradimin e Izet Haxhisë. Ky i fundit është dënuar me vendim të formës së prerë, si personi që nxori në pritë Azem Hajdarin, natën fatale të 12 shtatorit 1998. Kërkesa e  Shqipërisë nuk u mor parasysh nga shteti turk, kur në pushtet ishte Berisha, apo kur në krye të prokurorisë ishte personi që ambasada amerikane e ka akuzuar se nuk hetonte “peshq të mëdhenj”.Dhe gjatë gjithë këtyre viteve, Haxhia ka dhënë intervista pafund nga Turqia, në të cilat ka deklaruar se ishte Berisha, në fakt, ai që e kishte nxjerrë në pritë Azemin. Sipas tij, ai është dënuar vetëm prej një dëshmie të rreme të Berishës, i cili, për të mbuluar gjurmët e veta, bëri fajtor Haxhinë. Dhe ky i fundit është përbetuar se do të kthehet një ditë në Shqipëri, për të provuar fajësinë e Berishës dhe pafajësinë e tij, por vetëm kur drejtësia të mos jetë më në duart e Berishës.Dhe kjo ditë duket se po vjen së shpejti.Por a do ta dënojë drejtësia e re Berishën, duke liruar Haxhinë, bazuar në dëshminë e këtij të fundit? Haxhia, në fakt, pretendon se ka prova materiale (regjistrime, tabulate) në mbështetje të deklaratave të tij. Dhe natyrshëm lind pyetja që në qoftë se ai i ka patur ato prova, përse nuk ua paraqiti prokurorëve norvegjezë, kur përgatitën dosjen e vrasjes së Azemit.Gjasat janë që do të kemi thjesht një ballafaqim të fjalës së Berishës ndaj asaj të Haxhisë. Por bazuar vetëm në fjalën e këtij të fundit, është e vështirë ta çosh në burg liderin de facto të opozitës. Trazirat politike do të ishin të pashmangshme në këtë rast.Është mëse e qartë që SHBA dëshiron të ndëshkohen “të pandëshkueshmit” e derisotëm. Por ndëshkimet i dëshiron të bazuara në prova të pakundërshtueshme, në mënyrë që edhe opinioni publik të bindet për drejtësinë e dënimit. Dhe Berisha mund të ketë bërë zullume të tjera, për të cilat FBI-ja ka prova shkencore (kujtoni raportin e FBI-së për ngjarjen e 21 janarit 2011). Por ato janë një kapitull tjetër, më i gjatë…Në këto kushte, lind pyetja se përse Rama ka këmbëngulur kaq fort tek miku i tij Erdogan, për ta ekstraduar Izet Haxhinë pikërisht tani.Duket se Rama, përmes sjelljes së Haxhisë në Shqipëri, synon ta ngrejë stekën sa më lart për Berishën. Duke u rihapur çështja “Hajdari”, e cila do të thithte pa diskutim vëmendjen e opinionit publik, mund të mos bëjnë më dhe aq shumë bujë arrestimet e pritshme të ish-vartësve të Berishës, apo të ndonjë familjari të tij.Të kujton kjo taktikë e Ramës taktikat e luftës guerrile, ku sulmohet armiku në pikën më të fortë, jo për ta mundur drejtpërdrejt atë, por thjesht për t’i hequr vëmendjen nga pikat e tjera më të dobëta. Objektivi i vërtetë i sulmit në këtë rast, janë pikërisht këto pika të dobëta…(AFP)