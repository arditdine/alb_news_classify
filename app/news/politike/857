Ministri i Jashtëm i Greqisë Nikos Kotzias ka komentuar në lidhje me rastin e nxënësit shqiptar në Kretë, që u shfaq në një orë mësimi me bluzën e “Shqipërisë së Madhe”.Duke iu përgjigjur pyetjeve të një deputeti opozitar në Parlamentin grek, ministri Kotzias e konsideroi një rast të izoluar dhe se kjo ngjarje nuk duhet të ndikojë në marrëdhëniet mes dy vendeve. Megjithatë, ai shtoi është i pari rast që një ngjarje e tillë ndodh në prani të diplomatëve shqiptarë në Greqi.“Ministri shqiptar për Diasporën, Majko, gjatë vizitës së tij të fundit në vendin tonë, u takua me ministrin e Punëve të Brendshme dhe ka dhënë shpjegime për incidentin në Kretë, duke specifikuar se ky është një rast i izoluar dhe nuk duhet të ndikojë në marrëdhëniet e mira midis Greqisë dhe Shqipërisë. Ne i kemi bërë të qartë palës shqiptare përmes ambasadës së tyre këtu, se presim që incidente të tilla të mos ndodhin në të ardhmen”, u shpreh ministri i Jashtëm i Greqisë.Ministri Kotzias i referohet rastit të rreth dy muajve më parë, kur në Xania të Kretës nisën kurset në gjuhën shqip për fëmijët shqiptarë që jetojnë në atë zonë. Në orën e parë të kursit shqip në Kretë, ishin të pranishëm përfaqësues të ambasadës shqiptare në Greqi, kur ndodhi ky incident. Rasti i referohet pikërisht fotos ku duket fëmija me bluzën e “Shqipërisë së Madhe”.Kotzias theksoi gjithashtu se fëmija në fjalë dhe asnjë fëmijë tjetër, nuk duhet të vihet në shënjestër për faktin se veshi një bluzë të “Shqipërisë së Madhe”. “Themeli i politikës së jashtme të vendit tonë është bashkëjetesa e qetë sociale brenda saj”, tha ministri Nikos Kotzias. /tvklan.al