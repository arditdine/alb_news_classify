Këtë të enjte punimet e Kuvendit kanë nisur me kërkesën e Partisë Demokratike për interpelancë me ministrin e Infrastrukturës dhe Energjisë, Damian Gjiknuri në lidhje me tre incineratorët, që do të ngrihen në Elbasan, Tiranë dhe Fier.Deputetja e PD, Jorida Tabaku në fjalën e saj e quajti strategjinë e qeverisë për menaxhimin e mbetjeve urbane nëpërmjet inceneratorëve, një skemë mafioze.Ndërkohë ministri Gjiknuri tha se iniciativa e PPP-ve mbetet e vetmja formë për trajtimin e 1 milionë e 300 mijë tonë mbetjeve urbane në Shqipëri, sepse edhe në strategjinë e re të vendeve të BE-së, përcaktohet se mbetjet nuk do të trajtohen më në landdfille.“Shqipëria ka aftësi të riciklojë vetëm 15% të mbetjeve urbane dhe hedhja në rrugë e lumenj po kthehet në problem jo vetëm për ne por edhe vendet e tjera. Inceneratorët me djegie, për prodhimin e energjisë janë zgjidhja më e mirë. Kostot e landfilleve janë më të shtrenjta se trajtimi i mbetjeve me incenerim. Format që mbeten janë riciklimi dhe incenerimi për prodhimin e energjisë elektrike. Për shkak të emergjencës dhe kostove u kalua në këtë formë të pranueshme”, deklaroi Gjiknuri.Gjiknuri duke ju drejtuar deputetëve demokratë tha se “qeveria e Sali Berishës në 2012 e ka parashikuar incenerimin si një nga format për trajtimin e një nga problemeve më imediate”.Sipas tij një kompani e madhe gjermane ka shfaqur interes për incenerimin e pjesës tjetër të mbetjeve. “Do të krijojmë edhe një mundësi tjetër aty ku ka fezibilitet ekonomik, në mënyrë që Shqipëria të shkojë drejt këtij trendi që ndiqet edhe në vendet e BE-së”, tha Gjiknuri.Deputetja Tabaku u ngjit në foltore sërish pas fjalës së ministrit Gjiknuri. Ajo i tregoi ministrit edhe dyert e burgut, teksa paralajmëroi një kallëzim penal ditën e nesërme për këtë aferë.“Nuk di ç’tu them më, por të përsëris atë që tha Alibeaj që burgu 313 është gati. Megjithëse edhe burgjet do t’i jepni me koncesion. Një kompani me një dhomë e një kuzhinë ka marrë një koncesion me 180 milionë euro. Si ka mundësi që një kompani i merr 3 koncesione? A do ndodhte kjo nëse tenderi do ishte ndërkombëtar?”, tha Tabaku.Sipas Tabakut, Gjiknuri në përgjigjen për pyetjet që ajo ngriti, rreshtoi vetëm justifikime.“Ministri është jurist dhe e di mirë që deklaratat e bëra këtu publike paraqiten edhe në gjyq. Ministri pranoi se ka shkelur ligjin për tenderin e dhënë Klodian Zotos. Kompania që ka marrë koncesionin  e Tiranës ka partnere edhe Klodian Zoton. Një kompani pa garë, pa shpallje ndërkombëtare ka marrë të tre koncesionet”,  nënvizoi Tabaku.15 shkurt 2018 (gazeta-Shqip.com)