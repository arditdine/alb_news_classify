Banka Botërore ka ulur parashikimin e saj për rritjen ekonomike në Ballkanin Perëndimor në 3.2% në vitin 2018, nga parashikimi i mëparshëm prej 3.3%, si dhe paralajmëroi se reformat strukturore janë të nevojshme nëse rajoni dëshiron të rritet në mënyrë të qëndrueshme në një periudhë afatmesme.Banka tha se pritej që rritja ekonomike e rajonit, që përfshin Shqipërinë, Bosnjën, Kosovën, Maqedoninë, Malin e Zi dhe Serbinë, të rritet 3.5% në 2019, shifër kjo më e ulët në krahasim me 3.6% e parashikuar në një raport gjatë nëntorit të 2017.Banka vuri në dukje proteksionizmin tregtar, normalizimin e normave të interesit në nivel global, rritjen potencialisht të ulët dhe pasigurinë në lidhje me ndryshimet e politikës së brendshme si faktorët kryesorë ndikues në këtë parashikim. “Këto rreziqe mund të zvogëlohen duke racionalizuar shpenzimet për të ndërtuar një hapësirë fiskale për reforma që do të ndikojnë në rritjen ekonomike dhe me një qasje më strategjike për të rritur konkurrueshmërinë”. Para krizës globale financiare të vitit 2008, vendet e Ballkanit u “përmbytën me kapital të lirë”, i cili nxiti një rritje mesatare prej 5-7% në vit.Fondi Monetar Ndërkombëtar dhe organizata të tjera ndërkombëtare u kanë bërë thirrje të gjashtë vendeve të reduktojnë sektorët e tyre publikë, të reformojnë sistemet e pensioneve dhe të privatizojnë kompanitë e kontrolluara nga shteti për të përballuar një rritje të theksuar të deficitit buxhetor dhe papunësisë.Në raportin e Bankës Botërore, ndër të tjera, citohej se ndërkohë që papunësia ra në shumicën e vendeve në vitin 2017, ajo luhatej nga 13.5% në Serbi në 30.4% në Kosovë. Gjithmonë referuar raportit, mbi 80% e vendeve të reja të punës ishin në industrinë e shërbimeve, kryesisht tregti me pakicë dhe shumicë, sektor ky i mbështetur nga rritja e konsumit.Gjatë vitit 2017, vetëm Serbia dhe Bosnja regjistruan suficite buxhetore, ndërsa në pjesën tjetër të rajonit, deficitet buxhetore vazhduan.Për të korrigjuar këtë, Shqipëria, Mali i Zi dhe Kosova tani po punojnë për të ringjallur investimet kapitale që do të nxisin rritjen.Investimet e kujdesshme financiare në sektorin publik dhe menaxhimi i buxhetit të shtetit do të ndihmojnë që rreziqet fiskale të lidhura me investimet të minimizohen, thuhej më tej në raportin e BB-së.