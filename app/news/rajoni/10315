Edhe pse shpeshherë, Mali i Zi është përmendur për marrëdhëniet e tij jo shumë të forta me Moskën, duke i cilësuar ato si të ngrysura, këtë vit ai shpreson që të tërheqë sa më shumë turistë të këtij shteti. Në përgatitje e sipër për sezonin turistik të verës, biznesi malazez po bëhet shpreson që numri i turistëve rusë që do vizitojnë Malin e Zi këtë vit, të jetë më i madh se ai i një viti më parë.Së fundmi, autoritetet e turizmit malazeze paraqitën ofertën e tyre në panairin më të madh të udhëtimit dhe turizmit në Moskë, MITT, duke thënë se “sipas të dhënave të fundit më shumë turistë rusë po interesohen për të vizituar Malin e Zi gjatë verës së sivjetshme”.Sipas Organizatës Kombëtare e Turizmit, turistët rusë zakonisht e vizitojnë Malin e Zi gjatë muajve të verës, si dhe jo vetëm që njihen për rezervimin e tyre të vonshëm, por edhe për faktin se gjatë viteve të fundit, një numër i madh prej tyre po udhëtojnë në mënyrë individuale.Gjithmonë referuar Organizatës Kombëtare të Turizmit, numri i turistëve rusë në Malin e Zi në vitin 2017, ishte dyfish më i lartë se ai krahasuar me dhjetë vite më parë. Ndërsa qyteti bregdetar i Budvës, i quajtur “Moska në det”, shënon thuajse çdo vit një numër të madh turistësh rusë.Agjencitë ruse të turizmit janë të interesuara edhe për vendpushime të tjera malazeze në qytete si Kotorri, Herceg Novi dhe Bari.Kreu i organizatës turistike të Herceg Novit, Pavle Obradoviç, u shpreh se në Panairin e Udhëtimit dhe Turizmit të organizuar në Moskë, ishin të shumta agjencitë ruse që kishin shprehur interesimin për oferta të ndryshme turistike në këtë qytet. Në mbështetje të industrisë së turizmit, edhe kompania kombëtare ajrore, Montenegro Airlines, njoftoi se duke filluar nga data 25 mars e këtij viti, do të rritet numri i fluturimeve drejt Moskës dhe Shën Peterburgut. Përveç fluturimeve bazë që linjat ajrore kanë me Rusinë gjatë gjithë vitit, gjatë sezonit turistik të verës janë njoftuar për një rritje të numrit të fluturimeve drejt këtij shteti.Marrëdhëniet dikur të ngushta të Malit të Zi me Rusinë janë ftohur dukshëm që kur Podgorica u bashkua me pjesën e shteteve perëndimore që vendosën sanksione kundër Moskës, në vitin 2014 gjatë krizës në Ukrainë, duke u përkeqësuar edhe në momentin kur Mali i Zi u bë pjesë e NATO-s. Marrëdhëniet u tensionuan më shumë tetorin e kaluar, kur Mali i Zi tha se ishin pikërisht rusët ata që qëndronin pas një përpjekje për një grusht shteti, që synonte rrëzimin e qeverisë properëndimore dhe vrasjen e kryeministrit të atëhershëm, Milo Dukanoviç. Ndërsa Rusia i ka cilësuar këto akuza si absurde dhe të pabazuara, madje disa media ruse janë tallur me pretendimet e Podgoricës në këtë drejtim. Por, sipas të dhënave më të fundit të Zyrës së Statistikave në Mal të Zi, rusët janë ndër turistët që vazhdojnë të shënojnë numrin më të lartë në krahasim me turistët e tjerë.Vizitat nga Rusia shënuan 26.7% të të gjitha qëndrimeve në natë vitin e kaluar në Mal të Zi, ndjekur nga turistë nga Serbia, Bosnja dhe Ukraina.Sipas të dhënave të Organizatës Kombëtare të Turizmit, rusët madje cilësohen edhe si ndër turistët që shpenzojnë më shumë, mesatarisht 104 euro në ditë për person.Panairi i Udhëtimit dhe Turizmit në Moskë vuri në dukje në janar se Mali i Zi pa një rritje prej 8% të vizitave të turistëve rusë.